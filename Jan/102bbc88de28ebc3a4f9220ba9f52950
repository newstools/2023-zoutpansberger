Die 12-jarige Cayden Snyman, wat oor die Desembervakansie gekompliseerde malaria opgedoen en by die dood omgedraai het, is amper weer piekfyn. Volgens sy pa, Michael Snyman, was hy gesond genoeg om op Dinsdag, 24 Januarie, weer sy plek te begin volstaan as Graad 7-leerling by Laerskool Louis Trichardt. “Die medici was baie tevrede met Cayden se vorige bloedtoets-uitslae. Cayden gaan eers weer op  17 Februarie vir ‘n opvolg-ondersoek. Indien alles dan goed lyk, hoef hy glad nie meer medikasie te gebruik nie,” sê ‘n baie verligte Michael. Hy voeg by dat ‘n owerheidsbeampte hulle in die tussentyd kom besoek het, wat meer te wete wou kom oor die feit dat Cayden waarskynlik by hulle huis malaria opgedoen het. ‘n Vorm is ingevul om dit te dokumenteer. “Die man het genoem dat hulle moontlik die area daar sal kom bespuit,” noem Michael.