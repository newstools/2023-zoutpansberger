‘n Plaaslike besigheid wat erg geraak word deur die kragonderbrekings is Limpopo Melkery - een van die grootste melkerye in die noorde van Suid Afrika, met meer as 850 beeste wat daagliks gemelk word. Limpopo Melkery verwerk hul eie suiwelprodukte en het ook verpakkings- en verwerkingsaanlegte waar verskeie produkte soos joghurt, vrugtesappe en drinkbare graanprodukte gemaak word. Buiten dit word Suid-Afrika se grootste melkbokmelkery ook hier bedryf. Volgens Limpopo Melkery se besturende direkteur, mnr. Tobias Fourie, het die afgelope maande se kragonderbrekings ‘n geweldige impak op hul bedrywighede. Die totale kragverbruik, wat die melkery, die fabriek, die besproeiingstelsel op die landerye en die kantore se verbruik insluit, is rondom 2 MWh. “Dit is ‘n 24-uur operasie. Daar gebeur altyd iets,” sê Tobias. Sover moontlik probeer hulle beplan rondom die onderbrekings en die verbruik word geroteer, maar dit is makliker gesê as gedaan. “Met fase 2 en 3 kan ons nog probeer bybly, maar by fase 6 raak ons agter,” verduidelik Tobias. In die ure wat krag vanaf die netwerk beskikbaar is, is dit net nie moontlik om byvoorbeeld die landerye voldoende te besproei nie. ‘n Verdere uitdaging is om die verkoelingsaanlegte te beheer. “Sover moontlik probeer ons die eenhede toe hou, met min of geen beweging nie, om te voorkom dat ons temperatuur verloor,” sê Tobias. Limpopo Melkery het ‘n kragopwekker wat 800 KVa kan lewer om te help voorsien wanneer beurtkrag toegepas word. Hierbenewens het hulle ook ‘n sonkragaanleg wat 540 kWh kan lewer, sou die son helder skyn. In Desember verlede jaar het die kragopwekker onklaar geraak en moet vervang word. Die koste om die toerusting te vervang is rondom R2,5 miljoen, maar ‘n waglys van etlike weke bemoeilik sake verder. In die tussentyd moet Limpopo Melkery dus ‘n kragopwekker huur, sodat hulle met hulle bedrywighede kan voortgaan. Wat Tobias baie ontstel is dat die kostes eskaleer en geen verligting in sig is nie. “Niemand se munisipale rekeninge het minder geword nie,” sê hy. Die verwagting is dat elektrisiteitsrekeninge sal laer wees omdat krag vir lang tye nie verskaf word nie, wat egter nie die geval is nie. Hy is ook bekommerd oor die verliese wat gely word wanneer voedselprodukte nie koud gehou kan word nie. “Die verkoeling van ons produkte by ons kliënte is baie meer problematies,” sê Tobias. Hy verduidelik dat Limpopo Melkery nog daarin kan slaag om produkte koud te hou en dit vars by besighede regoor die provinsie af te lewer, maar die kleinhandelaars kan dit nie altyd doen nie. Die produkte moet dan van die rakke gehaal word en dit bring groot verliese mee. Wat die toekoms betref, het die donker wolk darem ‘n silwer randjie. Buiten die sonkrag-aanleg, het Limpopo Melkery al drie jaar gelede begin met die oprigting van ‘n metaangas-aanleg. Hierdie projek, wat in samewerking met die United Nations Industrial Development Organization (Unido) gedoen word, behels dat die beesmis verwerk word om ‘n metaangas te lewer, wat weer vir verhitting en ook vir kragopwekking benut kan word. Wanneer dié aanleg in gebruik is, sal dit na verwagting ‘n groot verskil maak in die besigheid se energieverbruik. Limpopo Melkery is vasberade om in die volgende paar jaar baie meer te steun op “groen” energie. “Ons wil Eskom-krag en kragopwekkers as ‘n laaste opsie vir gebruik sien,” sê Tobias. Wat die onmiddellike toekoms betref, is Tobias egter baie bekommerd oor die invloed wat beurtkrag op verbruikers se sakke gaan hê. Die bedryfskoste van ‘n kragopwekker is tussen R6 en R9 per kWh, afhangende van die  prys van brandstof, die prys van die kragopwekker en hoe hard die kragopwekker werk. “Vergelyk dit met die R1,80 wat jy vir standaardtyd per kilowatt by Eskom betaal, en die verskil is duidelik,” sê hy. Tobias verduidelik dat verskaffers geen ander keuse het as om hul totale kostes te verhaal nie. Tot dusver het verskaffers gepoog om die ekstra kostes te absorbeer, maar dit is nie volhoubaar nie. “Waar anders moet die kostes verhaal word as van die verbruiker?” sê hy. Soos menige ander verskaffers probeer Limpopo Melkery hul bes om prysstygings te vermy, maar Tobias is uiters bekommerd dat die kragkrisis grootskaalse werksverliese tot gevolg gaan hê. “Veral klein sakeondernemings word die ergste geraak. Ons moet hierdie probleem nie onderskat nie,” waarsku hy. 