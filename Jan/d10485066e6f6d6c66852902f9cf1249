"Ek voel ek gaan bars," het Nico Scheepers, skrywer en regisseur van die misdaadreeks Donkerbos op Showmax, hierdie week op sy Facebook-blad gesê. Nico is behoorlik uit sy vel van blydskap nadat die nuus bekendgemaak is dat Donkerbos nou internasionale aandag kry en gekies is as een van slegs 16 reekse uit vyf kontinente. Donkerbos is die enigste een uit Afrika wat meeding tydens die gesogte "Berlinale Series Market" wat te Potsdamer Platz in Berlyn, Duitsland, gehou word gedurende Februarie vanjaar. Die Berlinale is deel van die groter Berlynse Rolprentfees. Op 11 November verlede jaar het die Zoutpansberger berig dat Nico, ‘n boorling van Louis Trichardt, opslae maak met sy nuwe dramareeks. Donkerbos se laaste episode is Dinsdagaand op Showmax gebeeldsend. Nico is verheug en wens ook die produksiespan van Nagvlug Films geluk. 'n Reeks soos hierdie verg deeglike beplanning en baie harde werk. Met 'n sterk akteurspan, asook elkeen wat betrokke was by die vervaardiging, is dit moontlik om, self met 'n gewone begroting, sukses te behaal. Nico is beslis nie klaar met misdaadreekse nie. Hierdie reeks speel in 'n fiktiewe dorp in die Magoebaskloof af. Dit is voorwaar 'n groot eer dat nie slegs die reeks nie maar ook die wêreld na aan Louis Trichardt internasionale erkenning geniet. 