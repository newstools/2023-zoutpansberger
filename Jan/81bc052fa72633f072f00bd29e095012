Die aangrypende verhaal van die 12-jarige Cayden Snyman van Louis Trichardt wat oor die Desembervakansie vir sy lewe moes veg nadat hy malaria opgedoen het, het opnuut die gevolge van dié potensieel-noodlottige siekte onder die soeklig geplaas. ‘n Ontploffing in die muskietpopulasie weens die huidige nat weersomstandighede het ook vrae laat ontstaan of inwoners rede het tot kommer vir ‘n moontlik malaria-uitbreking. Die kort antwoord is, nee - aldus dr. Casper Venter van die Prognos Mediese Sentrum op Louis Trichardt. “Daar is gevalle, maar nie buitengewoon meer vir hierdie tyd van die jaar nie,” het Venter gesê. Hy het bygevoeg dat mense moet onthou dat malaria endemies aan die area is. Dit gesê, dra nie alle muskiete die malaria-parasiet nie en word die siekte slegs aan mense oorgedra deur die byt van ‘n besmette wyfie Anopheles-muskiet wat bloed moet suig om haar eiers te laat ontwikkel. In Suid-Afrika kom twee soorte Anopheles-muskiete voor wat malaria oordra, naamlik Anopheles gambiae en Anopheles funestus. Die gewone huismuskiet se wyfie, Culex pipiens, suig ook bloed maar veroorsaak nie malaria nie. “Die belangrike ding van malaria is dat dit vroeg gediagnoseer moet word. So, as jy enige malariasimptome het, dan is dit goed om vinnig te laat toets. Gaan na jou dokter toe dat daar vinnig getoets word,” het Venter gesê. Nie-spesifieke vroeë simptome van malaria sluit in koors, koue rillings, kopseer, uitputting en spierpyne. Ongediagnoseerde en onbehandelde malaria vorder vinnig tot erge siekte met ‘n potensieel noodlottige einde. Wat dit betref word daar na ongekompliseerde en gekompliseerder malaria verwys. Ongekompliseerde malaria is waar die siekte vinnig gediagnoseer is. “Vir ongekompliseerde malaria kry jy jou pilletjie, gaan huis toe, ons volg op – jy is piekfyn. Die gekompliseerde malaria pasiënt is die pasiënt wat klaar begin deurmekaar raak, hy is geel want hy het geelsug en hy braak verskriklik. Hy kan nie die medikasie wat ons vir hom wil ingee, inhou nie. Dan begin ons dink aan ernstige malaria,” het Venter gesê. In Cayden se geval het hy gekompliseerde malaria opgedoen. Venter het weereens die publiek gewaarsku teen “self-diagnose”. Hy het verwys na mense wat dalk net ‘n vinnige Covid-toets laat doen of toets vir bosluiskoors as hulle sleg voel. Die toets kan negatief wys en die persoon gaan huis toe en glo niks is verkeerd nie. Intussen kan die persoon dalk malaria hê. “As jy sleg voel, gaan sien eerder jou dokter,” het Venter gesê. Hy het bygevoeg dat pasiënte ook hulle huisdokter kan vra dat hulle vir malaria getoets moet word, veral wanneer hulle na ‘n hoë-risiko malaria gebied gereis het. Venter het afgesluit deur te sê dat mense nie malaria moet onderskat nie. “Malaria is maar altyd iets waarvoor jy versigtig moet wees,” het Venter gesê. 