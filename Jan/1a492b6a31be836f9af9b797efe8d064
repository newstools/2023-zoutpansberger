Te midde van Eskom se voortslepende kragkrisis en gepaardgaande beurtkrag skakel sakelui toenemend oor na alternatiewe bronne van kragvoorsiening. Dié tendens is ook plaaslik te bespeur. “My idee is om heeltemal van die netwerk (grid) af te gaan, want ek betaal op die oomblik R250 000 ‘n maand elektrisiteit net vir Louis Trichardt Super Spar. Dit is nie my ander twee winkels ingesluit nie. Dan het ek nog ‘n addisionele R100 000 na R150 000 se dieselkoste vir die kragopwekker wat hardloop,” het Luke Enslin, eienaar van Louis Trichardt SuperSpar, Soutpansberg Spar en Loerie KwikSpar gesê. Tans word sy krag tydens beurtkrag voorsien deur diesel kragopwekkers. By Soutpansberg Spar het hy ‘n 360kVA kragopwekker wat sowat 90 liter diesel per uur verbruik. Met ‘n dieselprys van net meer as R23 per liter, werk dit hom dus sowat R2 070 per uur uit. Louis Trichardt Spar het ‘n 140kVA kragopwekker met ‘n verbruik van sowat 30 liter diesel per uur (dus R700 per uur) en die Loerie KwikSpar ‘n 120kVa kragopwekker met ‘n soortgelyke verbruik van sowat R700 se diesel per uur. Vir elke uur van beurtkrag kos dit Enslin dus sowat R3 500. En die ekstra uitgawes aan diesel hoop vinnig op. “In September, toe die beurtkrag so erg was, was my dieselrekening so R350 000 vir al drie winkels,” het Enslin gesê. Met die Vlak 6 beurtkrag die afgelope tydperk beplan hy weer vir ‘n R350 000 rekening. “Hulle praat dat dit tot einde Februarie so kan aangaan. Dan gaan die ouens vou!” het Enslin gesê. In watter stadium begin mens dan kyk na prysverhogings om die impak van die dieselkoste te probeer absorbeer? “Ek kan nie my pryse opsit nie, want dan gaan niemand by my kom koop nie,” het Enslin gesê. Dit gesê moet hy egter begin kyk na aanpassings in sy pryse, veral wat betref sy diensafdelings op groente, vrugte en vleis. Wat kruideniersware betref, is die pryse redelik vas. “Die deli se pryse sal ek moet aanpas, want al die toerusting gebruik elektrisiteit vanaf die kragopwekkers,” het Enslin gesê. Nie net die dieselkostes het egter ‘n impak op sy profyt nie. Volgens Enslin ly hulle astronomiese verliese vanweë die beurtkrag en koop hy tans minder voorraad aan, veral wat vars, bevrore en suiwelprodukte betref. “Ons ly groot verliese. My vries- en yskaste hardloop almal op die kragopwekkers, so as ek nou vars produkte het soos vleis, en die krag gaan af, skuif ek alles in die vrieskaste in. Dit is nie goed vir jou vars vleis nie. Hy begin verkleur, wat sy raklewe verkort,” het Enslin gesê. Om vir beurtkrag te beplan met die tye wat so skielik verander is ‘n verdere kopseer. Wat dit betref het Enslin gesê dit verg fyn beplanning. “Jy moet jou skofte tydens beurtkrag nou so beplan dat jy slegs die kritieke yskaste aan het, en jou ligte en kasregisters,” het Enslin gesê. Enslin is ook ongelukkig oor die feit geen verligting in die vooruitsig is vir verbruikers nie, ten spyte van die geweldige ekstra uitgawes. “Jy kan glad nie begroot vir hierdie ekstra uitgawes nie. Jy het ook geen manier om dit te herwin nie. Jy kry ook nie afslag op jou elektrisiteit nie. Wat byvoorbeeld by Louis Trichardt SuperSpar gebeur is dat alles begin warm word in die yskaste tydens beurtkrag. As die kragtoevoer herstel word, hardloop alles gelyk en dan betaal jy vir ‘maksimum kragverbruik’. Jy verloor net die heeltyd,” het Enslin gesê. Om die situasie te probeer beredder, oorweeg Enslin ook nou sonkrag by sy besighede. Hy het ook reeds ‘n kwotasie aangevra om sy huis oor te skakel na sonkrag. Hy gebruik tans ‘n 8kVA kragopwekker by die huis. “Maar dit is vrek duur. Elke tweede, derde dag is dit R700 of R800 se petrol,” Wat sonkraginstallasies by sy winkels betref, het Enslin gesê dit sal bietjie strategiese beplanning verg. “Jy soek ‘n installasie waar jy kan kyk dat jou stelsel absoluut net jou ligte en kasregisters kan trek. Dan kan jy jou kragopwekker uitsluitlik gebruik om jou vries- en yskaste koud te hou en jy kan jou kragopwekker bestuur. Hy hoef nie die hele tyd outomaties aan te skakel nie. As die krag dus afgaan, kan jy dalk ‘n halfuur of wat wag voordat jy nodig het om die kragopwekker aan te skakel,” het Enslin gesê. Enslin wag tans ook op kwotasies om sy besighede oor te skakel na sonkrag. Dit kom egter teen ‘n prys en Enslin skat dit gaan hom so tussen R5 miljoen en R9 miljoen per winkel kos, afhangend van die kragbehoeftes. “Maar ek het reeds met die bank gaan gesels en hulle is gretig om te help,” het Enslin gesê. Wat die toekoms betref, sien Enslin groot swarigheid vir diegene wat finansieel nie in staat sal wees om oor te skakel na sonkrag toe nie. “Die ou wat klaar finansieel in die moeilikheid is by die bank, gaan nie finansiering kry nie ... As besigheid sal jy nie onbepaald so kan aangaan nie. Jy sal dan moet begin kyk om ure te sny en ander maniere om geld te bespaar,” het Enslin gesê. Beurtkrag is egter nie die enigste ding wat besigheid strem nie. “Die ekonomie kry swaar. Ek kan sien hoe mense meer konserwatief begin koop. Vleisverkope daal en meer klem val op basiese goedere. Een van my bestuurders het nou die dag opgemerk dat mense Spar gebruik as ‘n yskas. Hulle kom eerder elke dag koop as om die kans te waag dat hulle bederfbare goedere afgaan in hulle eie yskaste tydens beurtkrag,” het Enslin gesê. Hy het bygevoeg dat hy nie kan verstaan waarop die regering nog nie begin het met ‘n tipe hulpskema nie. “As hulle nou vir my sê ek kan my ekstra krag wat ek opwek terugstoot in die netwerk in, verhoog ek onmiddellik my R8 miljoen opgradering na R12 miljoen, want ek weet ek gaan my geld terug kry,” het Enslin gesê. Nog ‘n plaaslike sakeman wat reeds begin het om oor te skakel na sonkrag is mnr. Riaan Smit van Soutpansberg Koelkamers. Hulle het reeds ‘n geruime tyd gelede sonpanele geïnstalleer teen ‘n koste van R1,7 miljoen. “Beurtkrag het ‘n verreikende impak op ons en ons handelsvennote. Diesel is vir die eerste keer in 30 jaar ons enkele hoogste uitgawe. Daar is geen manier om die kostes te verhaal nie, en daar is net nie meer geld daar buite nie. Die verbruiker gaan self gebuk onder kostes om alternatiewe krag te voorsien of bloot net daarsonder klaar te kom,” het Smit gesê. Volgens Smit word nie net die verbruiker deur ‘n gebrek aan vrieskapasiteit tydens beurtkrag geraak nie. Wat bederfbare produkte betref, soos dié waarin hulle handeldryf, raak dit ook die produksie kant. “Ons het baie verskaffers wat nou baie beperkte lyne produseer as gevolg van die beperkte produksietyd en heelwat is ongelukkig so groot dat hulle produksie moet staak omdat hulle so afhanklik van krag is. Daar is in ons geval niks meer wat ons kan doen nie. Ons het ‘n kragopwekker wat teen bitter hoë kostes moet hardloop. Vanuit ‘n voorsieningsperspektief is baie lyne nie beskikbaar nie, wat baie ontevredenheid by ons kliënte veroorsaak, maar onder omstandighede sit ons almal in dieselfde boot. Wat maak jy sonder krag? Niks,” het Smit gesê. 