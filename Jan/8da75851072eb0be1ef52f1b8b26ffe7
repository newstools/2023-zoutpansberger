Met die Suid-Afrikaanse Weerburo wat bo-gemiddelde reënval vir Suid-Afrika voorspel weens ‘n sterk La Niña effek oor die Stille Oseaan spoel groot dele van die land weg, maar nie die Soutpansberg nie. “Ek het so ‘n bietjie rondgevra en die gevoel is dat ons nog nie bo-gemiddelde reënval in hierdie stadium ontvang nie, nie naastenby vir Limpopo of die Soutpansberg-omgewing nie,” het mnr. Fanie Havinga, voorsitter van die Soutpansberg Distrikslandbou-unie, Dinsdag gesê. Havinga het gesê dat Mpumalanga baie goeie reën gehad het. “Inteendeel, hulle het te veel reën gehad. Ek hoor die graanboere kla daar is dele van hulle lande wat hulle glad nie kon plant nie as gevolg van te veel reën. Gauteng het ook heeltemal te veel gehad. Ook die Vrystaat se produksie-area het te veel reën gehad. Hulle kon plant, maar groot dele is besig om te versuip omdat dit te veel reën. Die enigste provinsie waarmee dit baie goed gaan op die oomblik is Noordwes. Hulle goeters lyk blykbaar fantasties,” het Havinga gesê. Die prentjie lyk egter nie dieselfde hier in die Soutpansberg nie. “Hier by ons in die Soutpansberg-area wil ek vir jou sê is ons reënval onder gemiddeld. Dit het mooi gereën aanvanklik en alles het skielik mooi groen geword, maar dit was omdat ons uit ‘n goeie seisoen gekom het. Ondergronds was dit nog redelik nat gewees. Dit is hoekom dit aanvanklik baie goed gelyk het,” het Havinga gesê. Volgens Havinga het hy opgemerk dat die wyse waarop die reën val ook bietjie verander het die afgelope seisoen. “Die reën wat val se intensiteit, ondervind ek, is net baie hoër as altyd. Dit gaan gepaard met ongelooflike harde buie reën wat hard val en dan dink ons dit reën verskriklik baie. Maar dit is nie so nie. Hier in Levubu was ‘n verskriklike windstorm so ‘n week of wat gelede gewees wat vir ouens baie skade veroorsaak het. Piesang- en neutbome is omgewaai en dit is hoekom ek sê die intensiteit is baie hoër,” het Havinga gesê. Maar te midde van die minder reën lyk dinge goed. “Oor die algemeen lyk dinge baie goed noord van die berg. Hulle het nou weer goeie opvolgreën gehad. Levubu lyk baie mooi, alhoewel ons nou weer kan doen met ‘n bietjie reën. Maar ons kan nie kla nie. Die Bosveld lyk goed. Die gras staan geil. As ons nou Januarie/Februarie groot volumes reën kry, sal dit goed wees. Inteendeel, dit sal baie lekker wees,” het Havinga gesê. Plaaslike inwoner Louis Nel hou sedert 1987 noukeurig boek van elke maand en jaar se reënvalsyfers. Dit is egter slegs vir Louis Trichardt as dorp. Sy data maak tog steeds vir interessante leesstof. Tradisioneel is Januarie en Februarie die Soutpansberg-gebied se beste reënvalmaande. Volgens Nel se syfers is Louis Trichardt se gemiddelde reënval oor die afgelope 36 jaar 741 mm per jaar, met gemiddelde reënvalsyfers vir Januarie en Februarie van onderskeidelik 138,39 mm en 148,28 mm. ‘n Paar uitskieters het egter ook al voorgekom, soos tydens die vloede van 2000 toe hy ‘n ongelooflike 1 769 mm gemeet het. Vir net Januarie en Februarie van daardie jaar het hy onderskeidelik 293 mm en 862 mm gemeet. Die 1 000 mm merk is in 2009 ook oorskry (1 050 mm) met 357 mm wat in Februarie van daardie jaar gemeet is. So ook is die 1 000 mm kerf in 2014 oorskry (1 110 mm) met 371 mm wat in Januarie van daardie jaar gemeet is. In 2021 is daar baie naby aan die 1 000 mm merk gekom (984 mm), met twee derdes van die hele jaar sê reën wat net in Januarie (369 mm) en Februarie (309 mm) gemeet is. Louis Trichardt se totale reënval vir 2022 was 799 mm, volgens Nel se statistiek. “Tot op hede het ons ondergemiddelde reënval gehad, maar nie so dat ons daaroor sal kla nie … die Here sal voorsien. Hy weet wanneer ons dit nodig het en Hy sal dit vir ons op sy tyd ook gee,” het Havinga gesê. 