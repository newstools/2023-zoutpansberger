Familie en vriende het met groot hartseer en skok afskeid geneem van die 75-jarige Gerrit van der Walt wat Vrydagmiddag, 16 Desember, oorlede is ná ‘n fratsongeluk vroeër die week. Gerrit het in die sewentigerjare vanaf Alberton na Levubu verhuis om sy ouers op die plaas te help. Baie sal hom onthou waar hy by Waterwese gewerk het en op sy plaas geboer het met koejawels en mango’s. Sy kinders sal hom onthou as ‘n pa wat altyd daar was, betrokke was en altyd ‘n helpende hand vir almal gehad het. Gerrit het gelewe vir sy kinders en kleinkinders. ‘n Gedenkdiens vir wyle Gerrit vind eerskomende Saterdag, 14 Januarie, om 10:00 vanuit die NG Kerk op Levubu plaas. Hy word oorleef deur sy kinders Clarissa (en skoonseun Bruce) Gerrit (en skoondogter Lee-Ann), Leo (en skoondogter Minet) susters Sara en Martie, sy broer Dewald, en ses kleinkinders (Denise, Jonathan, Milla, Leo, Ava en Margot). Die familie het hulle dank uitgespreek teenoor die gemeenskap van Levubu en Louis Trichardt vir hulle woorde van vertroosting en ondersteuning in hulle tyd van hartseer. 