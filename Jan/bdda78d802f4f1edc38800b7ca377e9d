‘n Vreemde gesig het motoriste Dinsdag op die N1 deur Louis Trichardt naby die verkeersirkel by die Stubbss-straat-kruising begroet. Meer as 100 bale katoen het oor ‘n wye area versprei gelê. Later sou dit blyk dat die bale afkomstig was van ‘n vragmotor wat net ná 08:00 die oggend vanaf die bergpas op hoë spoed deur die verkeersirkel gejaag het. Twee voertuie het ten tye van die voorval gewag om deur die sirkel te beweeg. Wonderbaarlik het die vragmotor hulle nie getref nie.  Weens die vragmotor se hoë spoed en die feit dat die bestuurder moes uitswaai deur die sirkel, het die vrag op sy sleepwa begin skuif en begin afval. Die vragmotor self het die reëling op die padreserwe getref en ook 'n massiewe padnaambord uitgestamp. Die bale katoen het in alle rigtings gespat. Meer wonderbaarlik is dat die vragmotor eers by die N1-Rissikstraat-kruising tot stilstand gekom het meer as 'n kilometer verder. Onsekerheid bestaan of die vragmotor se remme gefaal het teen die bergpas af. Dit wil wel voorkom asof dit die geval was. 'n Inwoner het laat weet dat die bestuurder van die vragmotor op sy toeter "gelê" teen die berg af. Pogings om met die vervoermaatskappy kontak te maak was onsuksesvol. Die bale katoen wat afgeval het, is vroeg Woensdagoggend verwyder.