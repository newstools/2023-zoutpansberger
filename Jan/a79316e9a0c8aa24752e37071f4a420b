Die Zoutpansberger het verlede week berig oor die jong Megan Langbehn van Louis Trichardt se siekte en dat sy dringend ‘n kraniotomie moet ondergaan. Fondsinsamelings is van stapel gestuur en hoewel dit goed gaan met die fondsinsameling en die doelwit byna bereik is, het Megan se gesondheid egter vinnig begin agteruitgaan. Sy is Maandag per ambulans na die MediClinic in Polokwane vervoer, omdat sy vog op haar longe gehad het. Sy het ook gesukkel om asem te haal. Haar pa Georg noem dat sy in die intensiewe sorgeenheid opgeneem is vir behandeling. “Dit is asof sy ‘n dag verloor het. Ons het haar eers na die Zoutpansberg Privaathospitaal geneem, waarvandaan sy Polokwane toe is. Megan kan niks daarvan onthou nie,” het Georg gesê. Teen Dinsdag het Megan begin beter lyk en haar suurstoftelling was ook hoër. Die feit dat sy hierdie addisionele probleme ontwikkel het, vertraag nou moontlik die dringende kraniotomie-prosedure wat uitgevoer moet word. Die neurochirurg moet dringend deur middel van die kraniotomie ‘n biopsie doen en ‘n diagnose maak om dienooreenkomstige behandeling toe te pas. Megan kry al die moontlike behandeling wat nodig is, byvoorbeeld ook van ‘n fisioterapeut (wat behulpsaam is met die behandeling van die vog op haar longe) en ‘n dieetkundige, wat ‘n meer vloeibare dieet voorgestel het. “Teen Dinsdagaand was Megan moeg van die behandelings om die vog van haar longe af te kry, maar sy bly egter positief en kan nie wag om weer binnekort te kan hoor en te kan loop nie,” het George gesê. “Die neuroloog wil ook weer ‘n beenmurgtoets doen om te bevestig of sy wél gedurende Desember breinvliesontsteking gehad het,” het hy bygevoeg. Kostes is nou aansienlik meer as die doelwit-bedrag van ongeveer R180 000, wat op grond van die oorspronklike verskillende kwotasies vasgestel is. Baie mense vanuit die gemeenskap het ingespring en begin met fondsinsamelingsprojekte. Inwoners word aangemoedig om die volgende te ondersteun – alles ten bate van Megan se fonds: Saterdagoggend (28 Januarie) word pannekoeke en snye koek voor Soutpansberg Spar verkoop. Inwoners word uitgenooi om hulle s’n daar te kom koop of bestellings kan vooraf by Karen Bezuidenhout (tel. 064 617 0608) geplaas word. Vrydagaand, 3 Februarie, om 18:00 tree Johan du Toit (sanger) op saam met Willie Botha, die konsertinakoning, by die rugbylapa. Kaartjies kos R80 elk en eet- en drinkgoed sal te koop aangebied word. Kaartjies is by die rugbylapa te koop, of Tammy Fraser kan gekontak word by 074 518 4783. Kinders onder die ouderdom van 10 jaar kan hierdie buitelugvertoning gratis bywoon. Megan se ouers wil almal opreg bedank vir hulle gebede, bydrae en belangstelling. “Ek wil ook  baie dankie sê vir diegene wat bydraes aan Cayden Snyman, die malariapasiënt, geskenk het, wat hul fondse oorgedra het aan Megan. Dan ook ‘n spesiale dank aan my ander dogter, Tammy Fraser, asook Heleen Yzel, wat ongelooflike rolle ingeneem het met die fondsinsameling, hul liefde, omgee, raad en ‘n vertroostende skouer,” sê Georg. 