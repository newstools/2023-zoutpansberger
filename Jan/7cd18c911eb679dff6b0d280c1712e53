Landbou is een van die bedrywe wat uiters nadelig getref word deur die konstante vlaag beurtkrag, en volgens kenners gaan veral kleinboere nie lank oorleef nie, sou die situasie onbepaald voortduur. Die Zoutpansberger het die afgelope week bietjie met mnr. Fritz Ahrens, voorsitter van die Louis Trichardt Boerevereniging, gaan praat om uit te vind watter impak die beurtkrag tans op plaaslike vlak op die landbou het. Die prentjie wat hy geskets het, was ver van rooskleurig. Ahrens boer self met makadamias en avokado’s op sy twee plase en het weens beurtkrag ‘n 33kVA-kragopwekker op elke plaas geïnstalleer. “Hulle gebruik elk 1.7 liter diesel per uur. Elke 250 uur moet hulle gediens word. My een kragopwekker het nog so 20 ure oor, dan moet hy weer gaan vir ‘n diens - sy 2 500 ure diens. Jy kan self uitwerk teen elke 250 uur hoeveel dienste het ek al gedoen. Ek het hom in Desember, net na Kersfees, sy vorige diens gegee. In die eerste jaar [2021] het ek 750 ure gehardloop en in 2022 tot nou die res [om die 2 500 ure op te maak],” het Ahrens Dinsdag gesê. Dit beteken dat Ahrens die afgelope twee jaar in totaal 104 volle dae sonder krag op sy plase gesit het. (Nie alles is egter weens beurtkrag nie. Kragtoevoer na plase word kronies onderbreek weens probleme met infrastruktuur. Dinsdag het Ahrens vanaf 07:00 tot 18:00 sonder krag gesit, voordat die probleem opgespoor is.) “My dieselrekening vir Desember, November en September was maandeliks ‘n addisionele R20 000. Daar is nie ‘n manier wat jy dit kan verhaal nie. Al voordeel wat ek as boer kry, is my dieselrabat op die dieselprys van die BTW,” het Ahrens gesê. Volgens Ahrens is die situasie onuithoudbaar en soos baie ander het hy reeds begin kyk na alternatiewe kragvoorsiening. Hy oorweeg ook sonkrag. “As ek vir sonkrag gaan, gaan dit my R2 miljoen per plaas kos,” het Ahrens gesê. Hy het reeds sonkrag tegnici ingebring om ‘n ontleding van sy elektrisiteitsbehoeftes te doen en hulle het bepaal dat hy sowat 46kW per plaas nodig het. “Dit is vir pompe, vir die neutmasjiene (uitdoppers) en die droogmasjiene wat 24 uur loop,” het Ahrens gesê. Maar nie almal het sommer net miljoene rande wat rondlê nie. Ahrens het egter genoem dat die banke tans begrip het vir die kragkrisis en baie tegemoetkomend is. “Ek het al met die banke gepraat. Hulle sal jou ‘n 100% lening gee en vat die stelsel as kollateraal. Ek kan die lenings dalk in sewe-en-‘n-half jaar afbetaal,” het Ahrens gesê. Intussen moet Ahrens fyn beplanning doen ten opsigte van wat wanneer gebeur op die plaas om in te skakel by die beurtkragskedules. “Gelukkig het die liewe Vader gesien wat aangaan die laaste twee jaar en Hy gee vir ons goeie reën. Sover affekteer dit [beurtkrag] nie werklikwaar my pomp van water nie. Ander boere doen dit egter wel. Die ander groot ding is ons avokado pakhuise. Dit moet hardloop. As die avos gepluk is, moet dit gepak word en die koue ketting mag nie gebreek word nie. So, die pakhuise en neutfabrieke het astronomiese groot kragopwekkers nodig, wat baie liters diesel vreet,” het Ahrens gesê. Hierdie astronomiese ekstra koste wat boere tans moet aangaan om in produksie te bly moet sekerlik êrens verhaal word, en in baie industrieë word dit afgewentel na die finale verbruiker. Volgens Ahrens het boere egter nie hierdie opsie nie. “Dit is waar die probleem in die landbou kom. Ons is nie prysmakers nie, ons is prysnemers. Ons kan nie ons produk se prys bepaal nie. So, al die kostes wat nou ekstra kom, wentel op die ou einde af na die produsent, die boer, toe,” het Ahrens gesê. Ahrens het gesê dat as die land se kragkrisis nie vinnig opgelos of verlig word nie, die landbousektor op ‘n ramp afstuur wat voedselsekerheid betref. Die prentjie vir kleinboere is net so donker soos wanneer die krag af is. “Vir die kleinboere raak dit moeiliker. Ek is ‘n middelslag boer en kan die ding nog maak werk. Maar vir ‘n kleinboer op ‘n plot of klein plasie wat wil boer - hulle gaan nie regkom nie. Die kostefaktor is net te hoog. Ek moes my permanente werksmag binne ‘n jaar byna halveer ... alles gaan oor kostes,” het Ahrens gesê. Wat laasgenoemde betref, is Ahrens se raad aan boere eenvoudig. “As jy vandag wil begin boer en jy kyk na Eskom vir krag, vergeet dit! Jy sal definitief moet kyk na alternatiewe krag. Jy sal onafhanklik moet raak op die ou einde. Dit is die enigste manier om volhoubaar te boer. Die tye is taai en die ekonomie is moeilik. Dan is die regering nog landbou-onvriendelik ook,” het Ahrens gesê. Vir Ahrens bestaan darem een ligpuntjie in die donkerte. “Op ‘n positiewe noot forseer die beurtkrag ons nou om onafhanklik te raak van die regering. As jy onafhanklik raak, beteken dit dat die regering uitgedien en irrelevant raak,” het Ahrens gesê. 