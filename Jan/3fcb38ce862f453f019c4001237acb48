Die CVO Zoutpansberg buite Louis Trichardt het met die aanbreek van die nuwe skooljaar hulle nuwe skoolhoof, mnr. Johan Jonker, verwelkom. Hy neem die leisels oor by mnr. Orion Theron, wat einde verlede jaar as skoolhoof uitgetree het. Die 66-jarige Jonker spog met ‘n ryke geskiedenis van 42 jaar in die onderwys, waarvan hy 18 jaar skoolhoof was van Hoërskool Kalahari in Kuruman (April 1998 tot Desember 2016) en daarna vir vyf jaar as skoolhoof van die CVO Vivo (Januarie 2017 tot Desember 2021). Vakke waarin hy onderrig gegee het as onderwyser sluit in geskiedenis, geografie, Bybelonderrig, rekeningkunde, ekonomie, besigheidstudies, wiskundige geletterdheid en rekenaartoepassingstegnologie. Met sy aanstelling as hoof het hy en sy vrou Olivia vanaf Potchefstroom na Louis Trichardt verhuis. Van die hoogtepunte tydens Jonker se termyn as hoof van Hoërskool Kalahari (waar hy ook sy onderwysloopbaan op 1 Januarie 1981 begin het) sluit in die skool se nasionale toekenning vir beste vordering in wiskunde. Die skool is ook gereeld aangewys as topskool in die John Taolo Gaetsewe (JTG) streek en die skool het verskeie kere die beste kandidaat in wiskunde, fisiese wetenskap, Afrikaans en IGO in die streek opgelewer. Hoërskool Kalahari het ook op gereelde basis die beste kandidaat in die Noord-Kaap opgelewer en verskeie leerlinge het deel gevorm van die provinsiale akademiese Top 20. Die skool het verskeie kere die provinsiale sportligas in die Noord-Kaap en Vrystaat en ook nasionale koorkompetisies gewen. Hoogtepunte van sy loopbaan as hoof van CVO Vivo sluit in ‘n 100%-slaagsyfer in Graad 12 in sy termyn as skoolhoof, CVO Vivo wat as Skool van die Jaar aangewys word en die skool se verwerwing van Umalusi akkreditasie. Volgens Jonker is dit sy droom om saam met die span die CVO Zoutpansberg te omskep in die skool van drome en uitnemendheid waar elkeen die geleentheid kry om sy volle potensiaal te bereik deur akademiese uitnemendheid te bevorder. Hy wil ook ‘n persepsie by die gemeenskap vestig dat die CVO Zoutpansberg ‘n skool is wat drome realiseer en om in die gemeenskap positiewe verhoudings te skep deur die daarstelling van ‘n skool waarop almal kan trots wees. “Ek wil graag sien dat daar by almal buite die CVO ‘n behoefte sal wees om ook deel van die suksesverhaal te word,” het Jonker gesê. 