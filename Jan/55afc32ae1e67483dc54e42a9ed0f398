Hoërskool Louis Trichardt se jaarlikse bokkesport op Vrydag, 20 Januarie, het gesorg vir vet pret om die jaar ordentlik mee af te skop. Die Gemsbokke (Blouspan) het die dag gewen met 928.5 punte, met die Rooibokke (Rooispan) in die tweede plek met 859 punte, die Koedoes (Groenspan) derde met 769 punte en die Blesbokke (Geelspan) vierde met 572.5 punte. Die beste junior meisiesbaanatleet van die dag was Kailey Botes, met Amelia Scheepers as die beste senior meisiesbaanatleet van die dag. Wat die seuns betref, was Ahmed Samie die beste junior seunsbaanatleet en Tshepo Legodi die beste senior seunsbaanatleet. Die beste junior meisiesveldatleet tydens die byeenkoms was Andrea Badenhorst en Zuanel van der Westhuizen was die beste senior meisiesveldatleet. Erich Botha is aangewys as die beste junior seunsveldatleet en Ian du Plessis was die beste senior seunsveldatleet. Op die dag is 16 bokkesport-rekords verbeter, terwyl een geëwenaar is. Chrizette Odendaal (meisies o.14) het twee rekords opgestel, in die 90 meter hekkies (15.40 sekondes) en 300 meter hekkies (49.44 sekondes). Thato Legodi (seuns o.14) het ‘n rekord in die 100 meter opgestel met ‘n tyd van 12.30 sekondes en Wynand Benadé (0.14) het ‘n rekord opgestel in die spiesgooi met ‘n afstand van 44.66 meter. Kailey Botes het beide die 90 meter hekkies en 300 meter hekkies rekords vir meisies o.15 verbeter, met ‘n tyd van 14.30 sekondes en 49.80 sekondes onderskeidelik. Sy het ook die 200 meter rekord van 27.3 sekondes geëwenaar. Andrea Badenhorst het ‘n rekord vir meisies o.15 gewigstoot opgestel met ‘n afstand van 10.87 meter. Mijanke Venter het op haar beurt beide die meisies o.15 spiesgooi- en driesprongrekords met afstande van 34.83 meter en 9.10 meter afsonderlik verbeter. Ahmed Samie het ook twee rekords opgestel in die 200 meter (23.9 sekondes) en 90 meter hekkies (14.40 sekondes) vir seuns o.15. Erich Botha het ‘n rekord in die seuns o.15 driesprong met ‘n afstand van 11.38 meter opgestel. Vhangani Tshivandekano het die rekord vir die 110 meter hekkies met ‘n tyd van 16.50 sekondes vir seuns o.16 verbeter, terwyl Tshepo Legodi rekords opgestel het in die 100 meter (11 sekondes), 200 meter (22.70 sekondes) en die 110 meter hekkies (15 sekondes) vir seuns o.17. 