Te midde van beurtkrag en die kroniese gebrek aan water waarmee inwoners van Louis Trichardt feitlik daagliks worstel, het ‘n nuwe misdaadtendens nou ook ontstaan wat die lewe net nog moeiliker maak. Die afgelope paar weke spits kriminele hulle blykbaar toe op die dorp se brandkrane deur die geelkoper sluitkleppe af te draai en te steel. Dit word gedoen blykbaar met die oog op die herverkoop daarvan aan skrootwerwe. Sulke voorvalle het die afgelope twee weke in intensiteit toegeneem, met inwoners wat op verskeie sosiale mediaplatforms die diefstalle rapporteer. Woensdagoggend is lekkende brandkrane waarvan die sluitkleppe afgedraai en gesteel is, gerapporteer op die hoek van Kort- en Jeppestraat, Douthwait- en Vorsterstraat, Erasmus- en Munnikstraat, Anderson- en Vorsterstraat, Kleynhans- en Vorsterstraat, Ruh- en Presidentstraat en Joubert- en Celliersstraat. Van hierdie gevalle was nuwe gevalle, terwyl ander ou gevalle was waaraan die Vhembe Distriksmunisipaliteit (VDM) nog nie aandag gegee het nie. Die diefstalle van die sluitkleppe veroorsaak die verlies van miljoene liter water in ‘n dorp wat reeds gebuk gaan onder ernstige watertekorte. Die gebrek is te danke aan hopelose instandhouding en ‘n uiters verouderde water infrastruktuur. Kroniese probleme word klaarblyklik ook ondervind met die nuwe infrastruktuur wat ontwikkel word om water aan Louis Trichardt en omstreke te voorsien. Die omvang van die diefstalle blyk ‘n vertraging te veroorsaak in die tyd wat die VDM neem om die skade te herstel. Dit lei ook tot verdere waterterkorte, bydraend tot die periodes van beurtkrag, waartydens die VDM nie water kan pomp nie, omdat die VDM telkens die watertoevoer na die dorp moet afskakel om beskadigde brandkrane reg te maak. Dit was Vrydag, 20 Januarie, die geval gewees. Wat die diefstalle self betref, het die Soutpansberg Dorpswag op Saterdag, 21 Januarie, op hulle WhatsApp-groepe ‘n dringende versoek geplaas dat inwoners hierdie diefstalle en lekke aan die munisipaliteit moet rapporteer. Hulle het ook inwoners wat oor moontlike beeldmateriaal van hulle sekuriteitkameras beskik waar hierdie sluitkleppe gesteel word, versoek om dit aan die dorpswag beskikbaar te stel om te help om die misdadigers vas te trek. Van die Makhado polisie se kant af het polisiewoordvoerder konstabel Irene Radzilane Woensdag gesê dat op dieselfde dag slegs een so ‘n geval by die polisie gerapporteer is vir ondersoek. Die een geval wat verlede week gerapporteer is, is maar die tweede geval. Volgens Radzilane kan dit ‘n kwessie wees dat die VDM nie al die sake rapporteer nie, aangesien hulle die verantwoordelike owerheid vir die brandkrane is. VDM-woordvoerder mnr. Matodzi Ralushai het Woensdag by navraag gesê dat hulle wel van die sake by die polisie gerapporteer het en dat hulle in daardie stadium bewus was van 12 gevalle. Nuwe gevalle word egter steeds verwag. Ralushai het gesê dat hulle reeds meer as R156 000 aan herstelwerk spandeer het. In ‘n poging om die probleem aan te spreek, het Ralushai gesê hulle vergader tans met alle rolspelers en is ook in gesprek met die polisie om op te tree teen alle onwettige skrootmetaalhandelaars in die omgewing. Volgens plaaslike DA-raadslid Pierre Smalle is hierdie jongste vlaag diefstalle en die VDM se traagheid om die skade te herstel net weereens bewys van hulle mislukking om infrastruktuur te onderhou. Smalle het gesê dat hy by verskeie vorige geleenthede die VDM versoek het om aandag te gee aan hierdie brandkrane en om hulle te vervang. Hy het bygevoeg dat gevalle al voorgekom het van versekeringsmaatskappye wat weier om sekere eiendomme te verseker (teen brand) weens die feit dat geen brandkrane of water beskikbaar is nie. “Brandkrane word nie meer gebruik vir hulle bepaalde doel nie en hou tans selfs ‘n gevaar vir mense en hulle eiendomme in,” het Smalle gesê. Teen druktyd het Radzilane bevestig dat geen arrestasie nog in verband met die diefstalle plaasgevind het nie. 