“ ‘n Mens wil nie jou kind sien agteruitgaan nie,” sê Georg Langbehn, pa van die 22-jarige Megan Langbehn van Louis Trichardt wat baie siek is en dringend ‘n kraniotomie moet ondergaan. Hierdie operasie moet deur ‘n neurochirurg uitgevoer word en behels die chirurgiese verwydering van ‘n deel van die been uit die skedel. In Megan se geval moet dit gedoen word om verdere toetse te doen en die presiese oorsaak van haar siekte vas te stel. Die Langbehn-familie is deur ‘n uitdagende tyd sedert Megan gedurende Mei 2022 begin siek word het. Sy word al hoe swakker. Megan was in gesonde tye gedurende die week werksaam by TMS Sekuriteitsmaatskappy – in die beheerkamer. Naweke was sy platejoggie by die rugbylapa. Sy was juis by die rugbylapa op ‘n Vrydagaand toe sy skielik siek geword het. Jean Viljoen het vir Georg gebel en aangebied om vir Megan huis toe te neem. “Haar regterkantste oog het skeefgetrek en sy het geen gevoel in haar een been gehad nie. Die Saterdagoggend is vasgestel dat sy vermoedelik ‘n beroerte gehad het en ons het haar na die staatshospitaal in Polokwane geneem,” sê Georg. Daar is sy gediagnoseer as ‘n persoon wat ‘n “young stroke” gehad het. Megan het ‘n tweede en derde beroerte gehad. Sy moes rustig gehou word en daar kon nie van die vog op haar brein ontslae geraak word nie. ‘n Dreineringspyp is agter haar regteroor geplaas. Vir sewe dae was sy in goeie sorg in bogenoemde hospitaal. Rugmurgvloeistof is getoets en bakteriële breinvliesontsteking is by Megan gediagnoseer. “Genadiglik was hierdie breinvliesontsteking nie die aansteeklike een nie,” voeg Georg by. Megan het vir ‘n addisionele 10 dae in die hospitaal gebly. Georg vertel dat Megan se toestand, behalwe vir hoofpyn en lyfseer, effens verbeter het. Sy het selfs begin loop en het op ‘n betrokke dag om die blok gaan stap. Gedurende November het dinge weer drasties agteruit begin gaan.  Megan se ma, Helen, het haar weer deurgeneem na Pietersburg, waar ‘n CT-skandering en ‘n magnetiese resonansaftasting (MRI) gedoen is. Dit het gelyk asof ‘n infeksie begin afbeweeg het in die beenmurg. “In twee weke se tyd het Megan só verswak dat sy nie meer kon loop nie. Eers het sy met ‘n loopring oor die weg gekom, maar baie vinnig was sy in ‘n rolstoel. Dit het voorgekom asof sy vertigo het – sy het die hele tyd haar balans verloor en omgeval,” noem Georg. Dr. Sarel Spies, neurochirurg van Polokwane, vermoed dat sy ‘n breingewas  het. X-strale het getoon dat die pineale klier vergroot is. Steroïdes is vir Megan voorgeskryf. “Ons kan nie agterkom dat dit enigsins ‘n verskil maak nie,” sê Georg. “Sy kan glad nie meer loop nie, nie meer hoor nie, nie meer sien nie en niks vir haarself doen nie. Haar een been is heeltemal lam en sonder gevoel. Sy is basies aan ‘n bed vasgekluister.” “Verlede Maandag het ons besluit om kwotasies vir die kraniotomie-prosedure aan te vra. Ons het die dokter, die narkotiseur en die kliniek se kwotasies ontvang – die kliniek se kostes is by verre die meeste.  Afgerond het ons nagenoeg altesaam R180 000 nodig. Ons het geen idee wat voorlê nadat die operasie gedoen is nie en uitslae van toetse ontvang word nie,” sê ‘n besorgde Georg. Hy voeg by dat hulle by die Ladies Circle en Round Table aangeklop het. Die Round Table gaan kyk wat hulle kan doen, maar die Ladies Circle het voorgestel dat ‘BackaBuddy’ oor die Internet gedoen word en het met die opstel daarvan gehelp. Dit is dadelik gedoen en met groot dankbaarheid noem Georg dat hulle al ‘n hele paar bydraes ontvang het. Nog heelwat fondse word egter benodig alvorens die operasie gedoen kan word. Georg wil graag sy suster, Ursula van der Westhuizen, spesiaal bedank. “Sy staan my elke dag by met Megan in die kantoor - waar sy daagliks is, omdat ons haar nie sonder toesig kan los nie. Baie dankie ook aan Helen wat onbaatsugtig dwarsdeur die nag opstaan sodat ons Megan deur haar pyn kan versorg.” Op 4 Februarie spring familielede in deur ‘n stalletjie by die DBV se mark te beman. Worsbroodjies en koeldrank gaan verkoop word. Die opbrengs gaan net so vir Megan se fonds. Die gemeenskap word uitgenooi om hulle ook daar te kom ondersteun. In die tussentyd neem Amor Veldsman, Megan se niggie, ook bestellings vir kolwyntjies (cupcakes) wat op 25 Januarie afgehaal kan word. Belangstellendes kan haar gerus kontak by 072 517 8188. Die familie deel graag die volgende skakel waar die gemeenskap ‘n donasie vir Megan se operasie kan maak. Hulle vertrou dat hulle gou die totale bedrag bymekaar sal hê, aangesien sy met rasse skrede agteruitgaan en die operasie baie dringend uitgevoer moet word. Teen Dinsdagoggend, 17 Januarie, is ‘n boodskap ontvang dat Megan nóg verder verswak het. Sy het teen Maandagaand die gebruik van haar linkerarm begin verloor, wat veroorsaak dat die arm en hand baie “dom” is en nie wil nie saamwerk nie. Die familie het dadelik met die hospitaal in aanraking gekom om te verneem of ‘n vergunning nie gemaak kan word en ‘n rekening vir Megan geopen kan word nie. Die bedrag wat reeds ingesamel is, is aan die hospitaal voorgehou, asook die feit dat fondse steeds ingesamel word. Die instansie se beleid laat dit egter nie toe nie. “Megan verswak ongelukkig vinniger as wat ons gedink het,” deel bekommerde familielede. Die skakel na BackaBuddy is: https://www.backabuddy.co.za/champion/project/megan-langbehn-5492394126115700582 