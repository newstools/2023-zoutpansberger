Louis Trichardt spog met pragtige strate, veral as die flambojantbome in volle blom is. Die straat voor die Gedenkhospitaal, asook by die hoërskool, is dan in pragtige rooi getooi en selfs Forestryweg is ‘n lus vir die oog. Menige inwoner het egter al opgemerk dat die bome “huil”, met druppels wat op voetgangers val wat onder verbystap. Dit land ook gereeld op motors se windskerms, en lyk soos waterdruppels. Die druppels wat val, is egter nie vog wat vergader op blare nie. Nee, dit is afkomstig van die larwe van ‘n besie, wat sap uit die boomwortels onttrek en dit dan weer uitskei. Die skuimbesie, oftewel Ptyelus grossus, kom algemeen voor in die Soutpansberg en het ‘n voorliefde ontwikkel vir bome soos die flambojantboom (Delonix regia) en die appelblaarboom (Philenoptera violacea). Tradisioneel is die skuimbesies gevind in die boom met die heel gepaste naam van huilboom of huilwattel (Peltophorum africanum). Die boom word ook die wildewattel of dopperkiaat genoem. Hermien Roux, ‘n dosent verbonde aan die Departement Plant- en Dierkunde aan die Universiteit van Venda, sê dat sy plaaslik ook die besie in die Laeveldse paddaboom (Tabernaemontana elegans) en in die koraalboom (Erythrina lysistemon) opgemerk het. Dr. Marlies Craig, skrywer van die boek What Insect Are You?, het heelwat navorsing oor die skuimbesies gedoen. In ‘n artikel op haar webtuiste, getiteld “The soggy existence of the rain tree bug”, verduidelik Craig dat die besies aan die familie Cercopidae behoort, en hulle maak gebruik van ‘n tipe “strooitjie” wat in die boomtak gedruk word. Die plant se sap word dan uitgesuig, maar omdat die sap nie baie voedingswaarde het nie, moet hulle groot hoeveelhede verwerk. Die “oorskiet” vog word eenvoudig net weer uitgeskei. (En dit is natuurlik wat op die kop land van die persoon wat onder die boom verbyloop.) Om die storie nog meer grillerig te maak, pak die jong nimfe (die onvolwasse besies) dig bymekaar op die takke en vorm ‘n skuim, wat help om hulle vogtig te hou en ook om moontlike predatore weg te hou. (Hul vyande sluit perdebye en vrugtevlieë in.) Soos wat die nimfe groter word, blaas hulle minder borrels, maar die ekstra vloeistowwe word steeds uitgeskei. Die gasheerbome “huil” dus baie meer. Die besies gebruik ‘n spesiale holte wat aan die onderkant van hul lyf gevorm word, om die borrels te kan blaas. Hulle gebruik hul lyf as ‘n tipe pomp om lug in die holte te blaas deur die vog wat uitgeskei word. Dit is byna soos die lugborrels wat kinders (en volwassenes) ‘n seepoplossing deur ‘n klein ringetjie blaas. Om die skuimbesies raak te sien is ook nie altyd so maklik nie. Hulle versamel gewoonlik hoog in die bome en al wat sigbaar is, is die nat poele onder die bome. Wanneer die besies groot genoeg is (so tussen ses en agt millimeter) verlaat hulle die skuimnes en vlieg weg om ‘n eie lewe te begin. Volgens Roux hou die besies nie ‘n onmiddellike bedreiging in vir die streek se bome nie. “Hulle is tans baie bedrywig, maar veroorsaak nie genoeg skade om as ‘n plaag beskou te word nie,” sê sy. Diegene wat al onder die besies se “piepie” deurgeloop het, hoef egter nie te bekommerd te wees nie. Die slim navorsers meen dit is omtrent suiwer water, so jy behoort niks oor te kom nie. Bronne: Dr. Marlies Craig se webtuiste: https://whatinsectareyou.com/, Wikipedia: https://en.wikipedia.org/wiki/Ptyelus_grossus. 