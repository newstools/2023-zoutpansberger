“Die onsekerheid is die ergste. Jy weet nie wat volgende met jou gaan gebeur nie,” was die woorde van die 32-jarige Maritza Cloete, balju op Musina, en haar 27-jarige boesemvriend, Daphney Tlou, wat verlede Vrydagoggend (3 Februarie) gekaap, ontvoer en vir ure aangehou is. Maritza het Maandag haar en Daphney se nagmerrie-ondervinding toe sy van haar 2019 Toyota Hilux DG6 net buite haar tuisdorp beroof is, met die koerant gedeel. Sy was nog erg getraumatiseerd en emosioneel oor die gebeure en by tye het sy gesukkel om die trane te keer. Volgens Maritza het die dag soos enige ander dag begin. Sy en Daphney, wat haar op kantoor bystaan en ook saam met haar gaan as hulle betekeninge doen in buitegebiede, was nog in die Matswale-uitbreiding van Musina en was van plan om in die Pontdrift-pad in te draai by ‘n kruising. “Ek was besig om op die Pontdrift-pad te klim. ‘n Silwer Hilux dubbelkajuit het van die regterkant af gekom en ek het vir hom gewag om verby te ry. Skielik het hulle egter voor my gestop,” het Maritza gesê. Vyf mans was in die bakkie – die bestuurder, sy passasier en drie op die agterste sitplek. Nog voordat die mans uitgespring het, kon Maritza-hulle sien dat die mans vuurwapens op hulle gerig het. “Toe hulle voor my inry, toe weet ek iets is nie reg nie. Ek het heeltemal gevries. My bakkie is outomaties. Ek kon net nie daai DG6 in trurat sit nie. Maar ek vermoed as ons weggejaag het, sou hulle ons definitief geskiet het,” het Maritza gesê. Die bestuurder van die kapers se bakkie het uitgespring en op Maritza afgestorm. Sy passasier het uitgespring, Daphney se deur oopgeruk, haar uitgepluk, ‘n swart sak oor haar kop geplaas en na hulle bakkie gesleep. Maritza het egter besluit om terug te baklei. “Ek het baklei vir my bakkie. Die heeltyd het Daphney vir my geskreeu ek moet ophou baklei. Sy het die heeltyd geskreeu: ‘My vriendin, hou op om te baklei!’” het Maritza gesê. Sy het toe maar besluit om na haar vriendin te luister. Maritza is ook met ‘n swart sak oor die kop agter in die kapers se bakkie ingeprop. Die drie ander mans het daarna in Maritza se bakkie gespring en weggery. In daardie stadium het die een man reeds Maritza se selfoon afgeskakel, sodat sy nie opgespoor kon word nie. Maritza sê die kapers het teen hoë spoed met hulle weggejaag. “Voor hulle die langpad gevat het, het hulle eers rondgery. Dit is daar wat ek begin deurmekaar raak het met waar ons is. Hulle moes op die Venetia-pad afgedraai het, want hulle het vinnig gery en skerp links geswaai, in so ‘n mate dat ek regsom bo-op Daphney geval het,” het Maritza gesê. Volgens Maritza moes die kaper vir sowat 70 of 80 km met hulle gery het, voordat hulle skynbaar by ‘n plaas ingedraai het en die twee in ‘n stoor of stoorkamer ingeforseer het. “Dit was definitief op ‘n plaas gewees. Hoe ek geweet het dit was ‘n stoorkamer of so iets, was die sinkdeur wat ek gehoor het hulle maak oop ... Daar was niks, niks binnekant nie. Ons het gevoel ons word op ‘n matras gesit op ‘n bed. Hulle het my linkerbeen vasgemaak en Daphney se linkerarm. Daar het ons gesit – die heeltyd met daardie sakke oor ons koppe,” het Maritza gesê. Gelukkig was die sakke van een of ander materiaal gemaak, nie plastiek nie, sodat Maritza en Daphney darem bietjie kon asem haal. Volgens Maritza het hulle tot die aand daar in die stoorkamer gesit. “Die ergste was toe ons daar in daardie kamer gesit het. Ons het gevoel ons is langs mekaar, toe haak ons bymekaar in. Ek het Daphney styf na my toe gedruk. Ek was op die punt om vir haar te sê sy moet haarself gereed maak, want vandag word ons verkrag. Maar Goddank dit het nie gebeur nie!” het Maritza gesê. ‘n Voertuig het toe buite die kamer gestop waar die twee aangehou is. “Ons is toe losgemaak en in ‘n voertuig geplaas. Dit was ‘n ander voertuig gewees, nie die Hilux waarin hulle ons ontvoer het nie,” het Maritza gesê. Die sakke was steeds oor hulle koppe en Maritza se hande was steeds met kabelstroppe vasgemaak. Weereens, het Maritza gesê, is daar vir kilometers met hulle rondgery, totdat die voertuig skielik tot stilstand gekom het en die twee van hulle tussen niks en nêrens iewers in die bos afgelaai is en die kapers hulle daar gelos het. Daphney kon die sak van haar kop afkry, waarna sy Maritza se sak afgehaal het en die kabelstroppe om haar hande met ‘n klip afgekap het. Alleen, verboureerd en in skok, het die twee vrouens hulle in ‘n donker wildernis bevind. “Ek het gekyk of ek iewers lig kon sien, maar daar was niks gewees nie. Ek het toe vir Daphney gesê ons moet sit en probeer om ons asems op te hou, want ons het hard asem gehaal, om te luister of ons nie dalk voertuie in die verte kon hoor nie,” het Maritza gesê. Einde ten laaste het Maritza en Daphney besluit om te begin loop. Veral vir Maritza was die stap pynlik, omdat sy kaalvoet was. Haar skoene het in haar bakkie agtergebly. Ná wat soos ure gevoel het, het die twee uiteindelik by die N1 uitgekom. Maritza het die area herken en het dadelik geweet waar hulle is – tussen die Baobab-tolplaza en die Sasol-vulstasie. Hulle het daarna noordwaarts begin stap. Elke keer as ‘n voertuig aangekom het, het hulle egter skuiling gesoek in die plantegroei. “Dit was ons grootste vrees gewees, want jy weet nie wie stop en wat hulle dalk met twee vrouens daardie tyd van die nag langs die pad kan doen nie. Ons het net nie kans gesien vir ronde nommer twee nie!” het ‘n uiters emosionele Maritza gesê terwyl sy dapper die trane probeer terughou het. In daardie stadium, het Maritza gesê, moes dit omtrent middernag gewees het. Maar die uitkoms was voor hande vir die twee. Toe hulle by die Padmaj Lodge se afdraai (sowat 25 km vanaf Musina) gekom het, het hulle ‘n sekuriteitswag gevind. Dié het dadelik vir hulle skuiling aangebied en hulp ontbied. “My man was buite homself van bekommernis. In daardie stadium was hulle reeds besig om na ons te soek en te kyk na kameras,” het Maritza. Haar man Lee Roy het dadelik geweet iets is fout toe hy omstreek 13:50 die dag ‘n kennisgewing van hulle opsporingsnetwerk gekry het dat die opsporingstoestel in Maritza se bakkie gedeaktiveer is. Die laaste sein is vanaf die Campbell-woongebied in Musina ontvang. “Dit was vir my vreemd, want terwyl ons nog in die bakkie was op pad na die stoor of kamer, het ek gehoor die mans ontvang ‘n oproep wat sê die bakkie is reeds oor die grens. Hulle het Ndebele gepraat, so hulle was nie van hier nie,” het Maritza opgemerk. Sy praat self vlot Tshivenda, met ‘n goeie begrip van ander Afrika-tale. Maritza-hulle is omstreeks 02:00 Saterdag met hulle families herenig. “My man het my dadelik omhels, styf vasgedruk en net begin huil. Ons het darem dadelik berading begin kry,” het Maritza gesê. Die voorval is by die plaaslike polisie aangemeld. Die koerant het ook ‘n navraag na die polisie se provinsiale skakelafdeling in Polokwane gestuur oor die voorval. Teen druktyd is egter nog geen terugvoer ontvang nie. Intussen gaan die lewe voort vir Maritza-hulle. Gelukkig het sy versekering op haar bakkie gehad. Alhoewel sy baie emosioneel is ná die nagmerrie-ondervinding en hier en daar bietjie nog seer is, het Maritza gesê dit gaan haar nie van stryk bring om haar werk te doen nie. Alhoewel sy voel die mans het haar dopgehou, meen sy dit het niks met haar werk te doen gehad nie. Hulle oogmerk was om haar bakkie in die hande te kry. 