“Sê asseblief net weereens vir die hele wêreld dankie, baie dankie,” was die woorde van Georg Langbehn nadat sy dogter, die 22-jarige Megan, die afgelope naweek in die MediClinic in Polokwane oorlede is. Die gemeenskap is in rou nadat sóveel hoop en vertroue in haar herstelproses geplaas is. Sy is Sondagaand, 29 Januarie, oorlede. In die afgelope twee uitgawes van die Zoutpansberger is haar siektetoestand onder die aandag van die gemeenskap gebring en talle suksesvolle fondsinsamelings is van stapel gestuur. Nog voordat Megan die kraniotomie-prosedure kon ondergaan wat haar neurochirurg (dr. Sarel Spies) wou uitvoer, het haar toestand verlede week aansienlik agteruitgegaan en is sy in die intensiewe sorgeenheid van MediClinic opgeneem – waar sy was tot en met haar dood.  Die kraniotomie sou nodig wees om ‘n biopsie te doen en dan vas te stel wat haar presies makeer het – vermoedelik breinkanker. ‘n CA-125 (cancer antigen 125) toets het getoon dat die hoeveelheid proteïen in haar bloed baie hoog was. Behalwe vir dr. Spies, was sy ook in die bekwame hande van dr. Omar, ‘n internis van Polokwane. “Megan se suurstoftelling het teen Saterdagoggend baie geval. Sy was die hele tyd by haar volle positiewe en het geweet wat aangaan. Dit was net die laaste drie dae wat sy onder verdowing was,” sê Georg. Teen Sondagaand het haar hartklop en bloeddruk skielik geval en is sy oorlede. “Megan is in dieselfde hospitaal, net meer as 22 jaar gelede, op 18 Desember 2000, gebore,” sê ‘n baie hartseer Helen, Megan se ma. “Sy was in die Vrystaatse dorpie, Parys, op laerskool. Later het sy tuisskoolonderrig ontvang. Megan het van kleins af ‘n spraakprobleem gehad wat dinge vir haar bemoeilik het. Spesialiste in Pretoria kon destyds glad nie vasstel wat fout was nie. Ander kinders is gemeen teenoor ‘n kind met ‘n gebrek,” noem Helen. Sy voeg by dat hulle aangeraai is om Megan na ‘n spesiale skool te stuur. “Ek het geweier.” “Toe ons later Louis Trichardt toe kom, het Orion Theron van die CVO-skool Zoutpansberg haar onder sy vlerk geneem. Sy het goed gedoen en haar matriek geslaag,” sê Helen met groot dankbaarheid. Sy voeg by dat Megan tydens haar skoolloopbaan ook aan netbal deelgeneem het. Helen vertel dat Megan baie lief was vir musiek. Sy wou baie graag op ‘n boot gaan werk vir ‘n jaar of twee. “Sy was baie lief vir haar Bybel. Sy het elke dag my pa se Bybel gelees en het graag kerk toe gegaan, totdat sy gesukkel het om te loop. Megan het gesê wanneer sy regkom, wil sy probeer om op enige manier mense te help soos sy gehelp is.” “Megan was ook baie erg oor my ma, Sheila Schutte, wat op 7 Desember oorlede is. Sy het Parkinson se siekte gehad. Megan het die hele tyd gesê dat sy by haar ouma wil wees - sonder pyn,” deel ‘n bewoë Helen. Helen wil in die besonder vir Heleen Yzel bedank. “Sy was deurentyd betrokke by die fondsinsameling, begrafnisreëlings en so meer. Sonder haar was hierdie BAIE erger.” Huldeblyke stroom in. Herculine Strydom skryf: “My Liewe Megs ... my woorde is min, my trane lê vlak en my hart is in miljoene stukke! Dankie vir al ons goeie tye saam. Ons wou nog gaan koffie en milkshake het sodra jy ontslaan word. Maar die Here het ander planne met jou gehad en het jy jou engelvlerke gekry my Megs - hopeloos te vroeg. Kyk, hoor, praat, lag, loop, hardloop en dans sonder ophou by Jesus se voete, liefste mooiste Engel. Rus saggies my Megs, van jou ou Herkie.” Ursula van der Westhuizen, Megan se tannie, deel op Facebook : “Jy het ‘n hart van goud gehad, min mense het geweet hoe jy graag ander wou help. Jy het ‘n ongelooflike liefde vir jou Pappa gehad, hy was jou hero in elke opsig en kon min in jou oë verkeerd doen. Jou godsdiens was vir jou so belangrik, hoe baie het ons nie Bybelstudie gedoen en net oor die Bybel gesels. Mina, ek het jou belowe jy gaan gesond word en nou is jy gesond by ons Vader se voete. Soos jou Ouma was jy sterk en het nooit opgehou baklei nie, jy het ons soveel van onsself geleer. Jy was my daaglikse oggendkoffie, my lunchdate vir die laaste paar maande, ek en jy elke dag. Ek het jou lief my Moo Moo, dankie vir die voorreg wat ek kon hê om saam met jou te lag, te huil, te baklei, gefrustreerd te raak en dan is ons weer positief oor als wat mooi is in die lewe. Jy is nou gesond my bok. Love you always.” Benewens ‘n bedroefde groter familie, laat Megan haar pa Georg, ma Helen, ousus Tammy en sus Kaylin agter. Megan se begrafnisdiens vind eerskomende Vrydag, 3 Februarie, om 11:00 in die Haantjiekerk plaas. 