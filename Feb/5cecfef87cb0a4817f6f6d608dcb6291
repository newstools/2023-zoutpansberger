‘n Jaar gelede het die Zoutpansberger berig dat twee leerders van die CVO-skool Zoutpansberg, Salmoné van Veenhuyzen en Amelia Whittal, se gedigte in Stemme uit die Suiderland XVI opgeneem is. Vanjaar het hulle weer so gemaak. Twee ander leerlinge van dieselfde skool, Megen du Plessis en Elmé Taljaard, het ook hulle debuut gemaak. Die Genootskap vir die Handhawing van Afrikaans (GHA) bestaan reeds vir 29 jaar. ‘n Kompetisie word jaarliks geloods en digters kan kies uit ‘n aantal kategorieë. Amelia noem ‘n paar van die kategorieë: Skool, Onderwys en Opvoeding; Plaaslewe; Geestelik; Liefde; Natuur; Mymering; Terapeuties; Algemeen; Geld en Rykdom; Taal, Kultuur en Geskiedenis; Ode aan ‘n digter, skrywer of geliefde. In vanjaar se Stemme uit die Suiderland XVII is Amelia se Beskerm my in die kategorie “Geestelik” opgeneem. “Ek het hierdie gedig geskryf ná my oupa se dood. Ek het vir die Here gevra vir beskerming teen die wreedheid van die wêreld, dat Hy my sal veilig hou,” sê Amelia. Sy skryf gereeld gedigte en is ook besig met ‘n roman. Amelia het in 2022 haar matriek geslaag en is tans op soek na ‘n betrekking in Louis Trichardt. Megen du Plessis vertel dat Amelia se deelname die vorige jaar haar geïnspireer het. “Saam met haar het ek besluit om deur die skryf van gedigte my deel te doen om die Afrikaanse taal lewendig te hou. Ek het reeds op ‘n vroeë ouderdom begin rympies maak. In my kop moet alles rym. Ek het al ongeveer 18 gedigte in totaal geskryf. Ek skryf oor gebeurtenisse in my lewe. Meestal is dit om emosies uit te kry – om dié dinge te sê wat nie maklik is om andersins te sê nie.” Haar gedig Die verkeerd in die waarheid is onder die kategorie “Liefde” in die bundel opgeneem. Sy het haar inskrywing stil gehou en tot groot verbasing (en trots) van haar familie is hierdie gedig gepubliseer. Megen, ook ‘n afgestudeerde Graad 12-leerder van CVO in 2022, is ingeskryf by Akademia om eers ‘n aanlyn hoër sertifikaatkursus in regsadministrasie te doen. Daarna wil sy inskryf vir BCom ondernemingsbestuur. Elmé Taljaard vertel dat sy by Amelia gehoor het van die digbundel, asook by haar Afrikaanse onderwyseres, mev. Annaline Smit. Elmé het ook verlede jaar haar skoolloopbaan voltooi. “Ek was in ‘n stadium onder groot druk. Hierdie druk het my geïnspireer om iets te skryf. Ek het Wat is lewe geskryf. Dit is gepubliseer onder kategorie ‘Algemeen’,” sê sy. Elmé het eers in haar matriekjaar begin skryf. “Ek hou baie daarvan. Vir my is dit ‘n manier hoe jy jou woorde in die wêreld kan uitkry. Ons is almal na die glansgeleentheid genooi wat op Saterdag, 28 Januarie, in Pretoria gehou is. Ek was die enigste een van Louis Trichardt wat kon gaan en dit was werklik ‘n besonderse geleentheid. Almal moes formeel aantrek. Tydens hierdie geleentheid is die wenners aangekondig. ‘n Interessante feit is dat slegs 155 gedigte uit die 1 048 inskrywings geplaas is. Daar was 29 skoliere wat ingeskryf het, waarvan 20 se gedigte gekies is. Interessant is dat die jongste digter 14 jaar oud is en die oudste 94. Ná die funksies het ek gehoor dat my een ouma se ma ook graag gedigte geskryf het – ‘n talent waarop ek graag sal wil voortbou!” sê Elmé. Sy voeg by dat sy graag vir ‘n boekhouer wil studeer en het besluit om aanvanklik indiensopleiding te gaan doen. Salmoné van Veenhuyzen het in 2021 haar skoolloopbaan by CVO Zoutpansberg voltooi. Behalwe dat ‘n gedig van haar weer in Stemme van die Suiderland XVII opgeneem is, het sy ook vroeg in 2022 kennis gemaak met INK-Skryf in Afrikaans.  Hierdie platform is ‘n paar jaar gelede deur Anzé Bezuidenhout gestig – spesifiek vir skryfwerk in Afrikaans. “Ek het twee van my gedigte (Laaste Groet en Eerste Liefde), asook ‘n kortverhaal, (‘n Laaste dans) ingeskryf. Beide my gedigte is in Inkspraak 3 (vir gedigte) en Inkspraak 3 (vir kortverhale) gepubliseer,” sê Salmoné. 