Die Soutpansberg is lekker deurnat ná bykans ‘n week van harde, deurdringende reën en die goeie reën is klaarblyklik nog nie klaar nie. Die afgelope week se reën is volgens die Suid-Afrikaanse Weerdiens veroorsaak deur ‘n stadigbewegende bolug laedruk afsnystelsel wat swaar neerslae oor die oostelike en noord-oostelike dele van die land tot gevolg gehad het. Die ekstreme reënval in sekere dele van die land het wydverspreide vloede veroorsaak, veral by riviere in die suidelik dele van die Kruger Nasionale Park. Foto’s van die vloedwaters het die afgelope week sosiale media platforms soos Facebook oorheers. Nader aan die huis is ‘n ongelooflik 294 mm reën vanaf Vrydag tot Saterdag by die Tshivhase teeplaas gemeet. In Louis Trichardt het een inwoner sedert Vrydag tot Woensdagoggend 173 mm gemeet, met ‘n totaal van 225 mm reeds vir Februarie sover. Is die boere nou tevrede? Ná die afgelope week se goeie reën kan die vraag beslis gevra word of die boere nou tevrede is na aanleiding van die bekende AG Visser gedig. “Dit het wyd gereën in ons gebied – noord, oos, suid en wes van die berg. Dit het nou wel wisselvallig gereën, maar ons is tevrede. Letterlik kilometers uit mekaar is daar honderde millimeters verskil van mekaar. In Levubu verskil dit van 260 mm tot 400 mm reën wat die afgelope week geval het. So, daar is noemenswaardige verskille. Op Alldays het die een plaas 130 mm gekry en ‘n ander plaas slegs 10 km weg slegs 30 mm,” het Fanie Havinga, voorsitter van die Soutpansberg Distrikslandbou-unie, Woensdag gesê. In antwoord op ‘n vraag rondom die ramptoestand wat in sewe van die land se nege provinsies (insluitend dele van Limpopo) afgekondig is vanweë vloede het Havinga gesê geen vloedskade is aangemeld in die Soutpansberg-omgewing nie. “Ek dink dit was heeltemal oortollig en onnodig gewees. Dit is net ‘n manier vir sommiges om vinnig geld in die hande te kry. Vir landbou is daar geen voordeel daarin nie. As jy ‘n eis insit, gaan jy jare wag om ‘n reaksie te kry. Dit is dalk nodig vir ‘n brug of twee of pad wat seergekry het,” het Havinga gesê. Is die goeie reën normaal vir dié tyd van die jaar? “My persoonlik gevoel is ja, dit is normaal. Februarie is ons hoë reënvalmaand. Dit is nie buitengewoon nie, alhoewel die volume en intensiteit waarmee dit reën die laaste paar jare vir my bietjie abnormaal begin raak. Die intensiteit van die reën is baie hoog, bedoelende daar val ‘n ongelooflik hoeveelheid reën in ‘n kort tydjie, en dit is waar dit gevaarlik raak,” het Havinga gesê. ‘n Paar interessante statistieke Volgens Louis Nel van Louis Trichardt, wat reënvalsyfers byhou sedert 1987, is die gemiddelde reënval vir die dorp vir die afgelope 36 jaar vir Februarie net meer as 148 mm. ‘n Paar uitskieters het egter voorgekom, waar meer as 200 mm gemeet is, naamlik 1989 (231 mm), 1993 (238 mm), 1996 (300 mm), die vloede van 2000 (862 mm), 2001 (268 mm), 2009 (357 mm), 2018 (243 mm), 2019 (287 mm) en 2021 (309 mm). Rob Milton van Levubu hou reënvalsyfers vir dié area by sedert 1946. Volgens sy syfers is die gemiddelde reënval vir daardie area vir Februarie die afgelope 77 jaar 255 mm. Hierdie gemiddeld is reeds oorskry. In 2020 en 2021 het Levubu onderskeidelik 572.7 mm en 578.85 mm ontvang. Sedert 1 Februarie vanjaar het hulle reeds tot op 12 Februarie 279.13 mm gemeet, met die helfte van die maand wat nog oor is. Daar is altyd ‘n gevaar Wat die gevaar van te veel reën in ‘n kort tydjie betref, het Havinga gesê dat sou hulle binnekort nog sulke hoë-intensiteit reënbuie kry, die gevaar van afloopwater al groter word. “Dit gaan gevaarlik raak, want hy gaan vinnig loop en dadelik begin loop, omdat jou grondwater reeds baie hoog is. Die grond is versadig,” Havinga gesê. Kan te veel reën ‘n probleem wees? Volgens Havinga hou die goeie reën van die afgelope tyd nie tans ‘n gevaar in vir boere se gewasse nie. “Ons bome (avos, makadamias ens.) behoort oraait te wees. Levubu is skuins genoeg. Daar is egter plekke wat kan versuip. In ander dele waar ouens met tamaties en aartappels boer, is die aanhoudende reën nie ideaal nie. Reën en sonskyn, reën en sonskyn is beter, anders sit hulle met baie roes en die ouens kan nie inkom om te spuit nie,” het Havinga gesê. “Wat my voorspelling vorentoe betref, sal dit fantasties wees as ons Maart en April nog bietjie opvolgreën kry, want die seisoen is nog nie verby nie. Dan kan ons in ‘n groen winter ingaan, wat ons bees- en wildboere in ‘n baie goeie posisie sal sit. Selfs ons ouens met langtermyn gewasse, soos neute en avos, as ons daardie tyd [Maart en April] nog bietjie reën kan kry, sal dit goed wees, alhoewel ons nie te veel wil hê nie, want ons begin in oestyd ingaan. Hulle wil nie regtig reën op die avos hê as dit geoes word nie. Maar ‘n bietjie normale reën gaan nie seermaak nie,” het Havinga bygevoeg. 