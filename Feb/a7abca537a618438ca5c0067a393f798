Moeilik om te glo, maar Januarie 2023 is iets van die verlede en so het die maand ook die eerste wenner van die Zoutpansberger se gewilde kalenderfotokompetisie opgelewer. Ons eerste wenner is Len Dames met ‘n pragtige foto van ‘n sonsondergang oor die Limpoporivier, wat hy geneem het by die Ratho Boskamp. Hy het die foto met sy Canon EOS 6D geneem in Januarie 2022. Sy weninskrywing besorg aan hom R600 in prysgeld. Alhoewel hulle nie gewen het nie, het ‘n paar fotograwe se inskrywings wel spesiale vermelding verdien (sien meegaande foto’s). Soos verlede jaar sal die streek se fotograwe tot en met die laaste week van elke maand hulle foto’s vir daardie maand kan inskryf, waaruit een wenfoto vir elk maand gekies sal word. ‘n Maksimum van vyf foto’s per fotograaf per maand kan ingestuur word, maar fotograwe kan vir meer as een maand inskryf. Sou ‘n foto nie daardie maand wen nie, kan dit ook weer vir ‘n ander maand ingeskryf word. Oudergewoonte soek ons na daardie spesiale foto wat die uniekheid van die Soutpansberg-streek uitbeeld, van unieke landmerke en besienswaardighede tot die natuurlewe. Die foto moet egter binne die afgelope 24 maande geneem gewees het en moet die fotograaf se eie werk wees. Die kompetisie vir Februarie is reeds oop. ‘n Prys van R600 sal vir elke maand se wenfoto betaal word. Elke maand se wenfoto sal in die laaste week van die maand gepubliseer word. Wat beoordeling betref, sal gekyk word na tegniese aspekte soos beligting, skerpheid en komposisie. Ten opsigte van die tegniese aspekte van fotografie kan aandag gegee word aan die volgende paar aspekte: Slegs hoë-resolusie digitale foto’s (verkieslik landskap-formaat) sal aanvaar word. Die foto’s (wat goeie kwaliteit selfoonfoto’s ook kan insluit) kan in hoë resolusie per e-pos gestuur word na news@zoutnet.co.za, of op CD of geheuestokkie ingehandig word by die kantore van die Zoutpansberger te Joubertstraat 16B in Louis Trichardt. Elke inskrywing moet vergesel wees van die fotograaf se naam, kontakbesonderhede, waar die foto geneem is en met watter kamera dit geneem is. Die 12 wenfoto’s sal aan die einde van die jaar in ‘n groot-formaat muurkalender vir 2024 saamgevat word. Die kalender sal dan onder meer deur die Zoutpansberger gebruik word vir bemarkingsdoeleindes. Vir meer inligting oor die kompetisie, skakel Andries by tel. 082 603 2419 of 015 516 4997 (tydens kantoorure). 