Eliz-Mari Pretorius (19), oud-hoofmeisie van Hoërskool Louis Trichardt en bekende plaaslike fietsryer, het op 28 Januarie aan die King Price Trail Seeker-wedren deelgeneem by Plaisir de Merle Wine Estate in Banhoek te Franschhoek. Eliz-Mari, wat in 2021 by Hoërskool Louis Trichardt gematrikuleer het, het ‘n vyfde plek ingepalm na ‘n moeilike en stowwerige trap. Sy het in die senior afdeling saam met die vrouens weggespring. “Die eerste 20 km was basies net 'n sprint om jou plek te kry,” het Eliz-Marie opgemerk. Sy het positief gevoel van die begin van die wedren af en dus was dit makliker om teen ‘n baie hoë pas te ry om haar plek te behou. Die vreeslike klim en baie stof was die enigste ding wat die wedren bietjie moeilik gemaak het, maar om saam met die professionele ryers weg te spring was volgens Pretorius 'n ongelooflike ervaring. Sy trap die 60 kilometer wedren plat in drie ure en 27 minute.