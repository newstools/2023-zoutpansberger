Die gewilde Brug-na-Berg fietsrit, waartydens groepe fietsryers in een dag die roete vanaf Beitbrug tot by Kaapstad aandurf, vind vanjaar op Saterdag, 6 Mei, plaas. Volgens die koördineerder van die rit, oom Jakkie van der Colff, het die rit ten doel om fietsry te bevorder as ‘n gesinsport en vir die enkeling. Daarom kan enigeen deelneem. Oud, jonk, fiks, onfiks, bekwame fietsryer, beginner, professioneel of wie ook al. En dit is gratis. Gelukkig hoef fietsryers darem nie die hele tog vanaf Beitbrug tot in die Kaap aan te durf nie. Elke groepie voltooi net die deel van die roete wat naby aan hulle en gerieflik is. In die Soutpansberg het groepe in die verlede by Beitbrug weggespring en tot in Louis Trichardt gery. Terselfdertyd het ‘n groep in Louis Trichardt weggespring, wat weer tot in Polokwane gery het. So het groepies fietsryers regdeur die land elk dele van die 2 000km roete voltooi. Die fietsrit word aangebied as ‘n informele ontspanningsrit en vorm nie deel van enige amptelike beheerliggaam nie en word ook nie geborg deur ‘n spesifieke maatskappy nie. Die groepies fietsryers is egter welkom om die geleentheid te gebruik om bewusmaking te kweek of fondse in te samel vir ‘n organisasie van hul keuse. Vanjaar vind die Brug-na-Berg vir die sewende keer plaas en, soos in die verlede, gaan Pretoria FM, Groot FM 90.5 en Maroela Media weer betrek word, asook die plaaslike media. Vanjaar gaan ook probeer word om ‘n addisionele roete/ been by te voeg, naamlik vanaf George na Kaapstad via Mosselbaai, Albertinia, Riversdal, Heidelberg, Swellendam, Bredasdorp en Hermanus. “Indien u enige verdere inligting nodig het, kontak my gerus. Help asseblief om vanjaar ‘n groot sukses van die poging om fietsry as gesinsport en die veiligheid van fietsry te bevorder. Beste wense aan elkeen wat gaan organiseer, help met organiseer en dié wat op hul fietse gaan klim,’ het oom Jakkie gesê. Oom Jakkie kan gekontak word deur ‘n e-pos te stuur aan jacvdc9@gmail.com. Alternatiewelik, skakel Stanley Thompson by tel. 082 493 3897. 