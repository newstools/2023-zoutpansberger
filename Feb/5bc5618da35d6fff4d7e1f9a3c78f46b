“Tannie Ansie, wát ‘n warm, diep mens en heerlike geselser.” Só lui een van die talle huldeblyke wat instroom ná die heengaan van Ansie le Roux op 4 Februarie. Ansie is van Levubu en welbekend in die omgewing. Haar man, Bertie (oorlede 2010), was ‘n pionier in die makadamiabedryf. Anna Sophia Johanna (née van der Merwe) is op 28 Augustus 1934 in Pretoria gebore.  Sy was die oudste kind van Lallie en Koos van der Merwe.  Ná haar pa se vroeë afsterwe gedurende die Tweede Wêreldoorlog in 1943, het sy en haar jonger broer, Cornelius Gerhardus (Boet), ‘n aantal jare in Port Nolloth by haar ouma Annie en oupa Koos Kriel gewoon. Oupa Koos was die eienaar van die bekende Springbok Kafee en losieshuis. Uit die streekstaal het sy heelwat gesegdes oorgehou wat later in die gesin opgeneem is as unieke uitdrukkings. Die familie noem dit steeds die “Kriel-woordeboek”. Sy en Boet het later na die Springbokvlakte verskuif, waar hulle by ‘n oom en tante tuisgegaan, terwyl Ma Lallie in Pretoria gewerk het en later getroud is met Willem Endeman. Ansie het ‘n stiefsuster, Leonie Endeman, bygekry, en later is ‘n halfbroer, Conrad Endeman, gebore. Con het vir ‘n tyd lank by Ansie en Bertie tuisgegaan ná hulle pas getroud was. Ansie het in Port Nolloth begin skoolgaan en haar hoërskoolloopbaan in Porterville voltooi. Ansie het studeer aan die Normaal Onderwyskollege te Pretoria. Haar eerste pos was op Soekmekaar, en later op Mopane en toe by Levubu Laerskool. Terwyl sy by haar ma en stiefpa op Tshakuma naby Levubu gekuier het, waar hulle as sendelingonderwysers gewerk het, het sy die Levubu rugbykaptein, Bertie le Roux, ontmoet. Hulle is getroud op Oujaarsdag, 1955. Bertie het in daardie stadium by Departement Lande as ‘n magasynklerk gewerk. Hulle het die plaas by sy pa Piet gekoop en begin boer, terwyl hy voltyds gewerk en in een van die staatshuise naby die poskantoor aangebly het. Hulle het die eerste paar jare die oorspronklike plaashuis op Arbor (in daardie tyd Perseel 66, of Katjielama Piesangkwekery) met haar skoonouers, Piet en Sannie le Roux, gedeel. In daardie tyd het haar liefde vir plante beslag gekry – ‘n stokperdjie wat sy saam met haar skoonma beoefen het. In 1957 is hulle eersteling, Pierre, gebore. Plante is uitgeruil en versamel, en in 1959/60 het die versameling na ‘n huis van die Departement Lande (verste van die kantore, langs die Levubu Kliniek en langs die huidige NG Kerkterrein, Levubu), geskuif. Bure in dié tyd was Billy en Cora Schoeman. Hulle dogter Lana (Hoffman), is kort hierna in 1961 gebore. Gedurende 1967 is hul huis gebou op die plaas (met die hulp van slegs ‘n enkele arbeider) en hulle het ingetrek. Bertie het bedank by die Departement van Lande in 1967. In 1958 is ‘n handvol Macadamiasaad bestel vanuit Natal. Die paar saailinge het oorsprong gegee aan onder meer die Nelmac 26 (Bertie le Roux) kultivar, en ‘n nuwe tydvak ingelei op Arbor. ‘n Boomkwekery is opgesit, en voor die nuwe huis is ‘n seleksieboord vir makadamias aangelê. Die jaar 1968 kan beskou word as die jaar waarin die eerste kommersiële boord ontstaan het. Haar eerste clivias het sy gekry van Henkie Moolman, ‘n medetuinier en -plantliefhebber. ‘n Groot vetplantversameling is ook opgebou deur posbestellings vanaf verskeie kwekerye. Deur die jare het Ansie nooit ophou tuinmaak nie. In 1967 het ‘n haelbui haar hele vetplantversameling, met enkele uitsonderings, doodgeslaan. Tot op hede was dit die enigste groot skade ooit deur hael op Arbor. Dieselfde haelbui het ook die lietsjie-oes, wat broodnodig was vir inkomste in daardie kritieke jaar, verwoes. Intussen het Ansie steeds pryse op jaarlikse tuinbouskoue verwerf, asook toekennings vir blommerangskikkings. Sy moes dikwels bontstaan met besoekers. In daardie dae het sy slegs ‘n 50L paraffienyskas gehad. Haar fenomenale kookvernuf het sy aangevul deur ‘n korrespondensiekursus daarin te doen. Sy het hiervan te hore gekom deur een van die vele tydskrifte waarop sy ingeteken was. Op Arbor is hulle derde kind, Albert, in 1971 gebore. Oor die volgende 10 jaar het die belang van die makadamiaboord toegeneem. Waarskynlik het geen van die vroeë pioniers in die makadamiabedryf NIE op die plaas besoek afgelê en een- of meermale haar fynproewersmaaltye met waardering geniet nie. Vele naweke is op die plase rondom Waterpoort (Bushy Rise, Rushton en Kingskloof) deurgebring, waar die Le Roux’s saam met die Van Schaicks aalwyne en bedreigde plante versamel het. Rondom 1977 het die eerste ware winste uit die makadamiaboerdery begin wys en kon Ansie en Bertie die geleentheid benut om te reis: Singapoer, Australië, Kalifornië en Hawaii was van die plekke wat besoek is, eerstens om makadamiaverbouing te bestudeer, maar ook om die gedeelde belangstelling in plante te versterk. Die paar clivias wat Ansie by Henkie Moolman gekry het, is op Arbor in een bedding onder ‘n papierbasdoringboom naby die werf se ingang geplant. Uit die saad, wat sorgvuldig geoes en herplant is, het mettertyd ‘n aantal besonderse geel- en appelkoos-seleksies na vore gekom. Teen die 1980’s, toe die eerste werklike groot belangstelling in clivias begin vorm aanneem het, het Ansie reeds baie jare se ervaring gehad en het haar plante groot waardering ontlok. In daardie jare  het haar seun Pierre kontak gemaak met die kwekers in Kalifornië (Harold Koopowitz) en het sy ook die versameling aangevul met nuwe en interessante variasies. Hoewel Ansie nooit self uitgestal het op skoue nie, is dit algemeen bekend dat heelwat plante wat toekennings verwerf het óf direk van haar gekom het, óf afstammelinge was van haar moederplante. Ansie was altyd die sterk en gewillige steun vir Bertie, wat hom die kalklig gegun het met die makadamias. Haar spyseniering en cliviakwekery het egter ‘n onmisbare deel gevorm van die bondgenootskap, en sy sal nog lank onthou word in vele tuine waar haar nalatenskap van uitsonderlike plante, en veral clivias, steeds voortgroei. Sy het ontwikkel as een van die kundigste leke-botaniste en kon ‘n verstommende verskeidenheid plante op sig uitken en benoem in algemene of Latynse name, tot op spesievlak. Haar belangstelling in plante was aansteeklik, met die gevolg dat haar drie kinders en hulle lewensmaats, asook haar vyf kleinkinders, almal plantliefhebbers is. In terugblik was Ansie en Bertie ‘n uitmuntende span, wat die Levubu-gemeenskap ryker gelaat het in veel meer as net die makadamia-industrie. Lewenslange vriendskappe is gesmee deur die gemeenskaplike belangstelling in en liefde vir die natuur. Sy het deurentyd haar rol as opvoeder baie ernstig opgeneem. Ondanks die waardige houding het sy ‘n fyn en skerp humorsin gehad, soos wat almal wat haar geken het, sal onthou. Sy het stil maar voluit gelewe en haar beste gegee vir haar gesin en haar gemeenskap. Deur baie jare se betrokkenheid by NG Kerk Levubu was sy een van die steunpilare. Haar pogings kon, vir dié wat haar sêgoed ken, nooit as “een haas, een perd” of halfgebak gesien word nie. “Dit is nie vir ons moontlik om aan een ander persoon te dink wat so baie met so min vermag het nie. Die grootste les wat ons sal bybly, is dat ‘n mens altyd in vertroue op die Here die meeste moet maak met wat tot jou beskikking gestel is,” sê die familie. Ansie is gedurende April 2021 met ‘n seldsame bloedkanker, myelodysplasia, gediagnoseer. Sy het vir 22 maande gereelde bloedoortappings gekry, totdat sy so verswak dat dit nie meer ‘n uitkoms gebied het nie. Sedert April 2022 was sy ‘n  inwoner van Ons Tuiste. Sy is in die hoësorgeenheid oorlede. Die familie se lys van bedankings is lank, maar hulle wil tog hulle innige dank aan Ons Tuiste se personeel oordra wat haar tot op die laaste uur met soveel deernis bygestaan het en in al haar behoeftes voorsien het. Ansie se roudiens vind op Saterdag, 11 Februarie, by die NG Kerk Levubu, om 10:30 plaas. 