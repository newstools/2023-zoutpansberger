Die Louis Trichardt Krieketklub het Saterdag, 4 Februarie, hulle nuwe T20-krieketliga afgeskop, met Limpopo Dairy wat korte mette gemaak het met die Warriors in die klub se eerste ligabepaling wat op die Louis Trichardt ovaal beslis is. Limpopo het ingegaan in om eerste te kolf, met Warriors se boulers wat van meet af aan gesukkel het om die lopie-aanslag te stuit. Openingskolwers Leon Olwage en Amir Bux Saif het ‘n goeie fondasie gelê met ‘n vennootskap van 119 lopies, voordat Olwage sy paaltjie verloor het in die negende boulbeurt vir ‘n telling van 50 lopies vanaf 36 balle, wat sewe viere en een ses ingesluit het. Saif het hom in die tiende boulbeurt ook terug gevolg pawiljoen toe, nadat hy skoon geboul is met sy telling op 61 lopies van 28 balle af. Sy kolfbeurt het ingesluit vier viere en vyf sesse. Juan-Michael Phillips in op nommer drie en FC Phillipson in op nommer vyf het ook dubbelsyfers gemoker en gehelp om Limpopo se telling te neem na 206/5 voordat die laaste bal in hulle kolfbeurt geboul is. Phillips het 43 lopies van 30 balle af aangeteken (vier viere en twee sesse) en Phillipson 31 lopies vanaf 17 balle (vyf viere en een ses). Al die Warriors boulers het maar gesukkel. Derrick Barnard het een paaltjie geneem vir die verlies van 32 lopies in sy vier beurte (1/32/4), terwyl Brendon Bouwer 1/33/4 ingeoes het. Frans Lottering het 1/25/3 gevat, terwyl Stephan Jacobs 1/45/3 ingepalm het. Die Warriors se kolwers het dapper die lopieteiken aangepak, met openingskolwers Hassan Patel en Adriaan van Zyl wat onderskeidelik 19 en 17 lopies aangeteken het (elk met drie viere) voordat hulle paaltjies geval het. Daarna kon slegs Jacques Burger, in op nommer drie, en Albert du Plessis aan die stertkant dubbelsyfers aanteken van onderskeidelik 27 en 17. Die Warriors se laaste kolwer is vanaf die laaste bal van die wedstryd uitgehardloop met hulle telling op 110, wat aan Limpopo ‘n 96 lopie oorwinning besorg het. Saif was Limpopo se beste bouler met ‘n boulontleding van 3/15/4. Phillips en Joubert Fourie het elk twee paaltjies platgetrek, met syfers van 2/10/3 en 2/11/2. Olwage en André Coetzee het elk een paaltjie geneem. Die klub se volgende T20-wedsyryd sal wees tussen die Strikers en NTT Toyota Vikings op Saterdag, 11 Februarie, om 14:00. Toeskouers is welkom. 