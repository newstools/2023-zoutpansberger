Hoërskool Louis Trichardt se atlete het Vrydag, 17 Februarie, gewys wat in hulle steek deur algeheel tweede te eindig tydens die gewilde Prestige Atletiekbyeenkoms. Triegies het as gasheer opgetree, met die ander besoekende skole wat ingesluit het Hoërskool Merensky, Hoër Tegniese Skool Tom Naudé, Hoërskool Eric Louw, Hoërskool Frans du Toit, PEPPS College, Ridgeway College, Mitchell House en Northern Academy. Merensky het koning gekraai die dag met ‘n totaal van 703 punte. Louis Trichardt was nie ver agter hulle gewees nie met ‘n totaal van 613.5 punte, met Tom Naudé in die derde plek met 362.5 punte, ‘n kortkoppie voor Frans du Toit, wat vierde was met 349.5 punte. Vier van Triegies se atlete spog met drie eerste plekke. Hulle was Mijanke Venter, wat eerste was in die diskus, spiesgooi en driesprong meisies o.15. Chrizette Odendaal spog met eerste plekke in die  200 m, 90 m hekkies en verspring vir meisies o.14, terwyl Ahmed Samie eerste plekke inpalm in die 100 m, 200 m en 100 m hekkies vir seuns o.15. Tshepo Legodi was op sy beurt eerste in die 110 m hekkies, hoogspring en 100 m seuns o.17. Vier van Triegies se atlete het twee eerste plekke behaal het. Hulle was Marna de Swardt (hoogspring en diskus meisies o.16), El-Girnin Maarman (1 500 m en 3 000 m seuns o.19), Thabang Masalesa (hoogspring en driesprong seuns o.19) en Mieke Veldman (driesprong en verspring meisies o.19). Buiten vir hierdie atlete nog 14 van Triegies se atlete eerste plekke behaal in hulle onderskeie items. Ook die skool se meisies o.14- en seuns o.15-aflosspanne kon spog met eerste plekke vir ‘n totaal van 36 eerste plekke vir Triegies tydens die byeenkoms. Behalwe vir die 36 eerste plekke, het Triegies se atlete ook 25 tweede plekke behaal. Intussen word groot atletiek in die vooruitsig gestel eerskomende Vrydag, 24 Februarie, met die hou van die jaarlikse Interhoër. Hoër Tegniese Skool Tom Naudé in Polokwane tree vanjaar as gasheer op. 