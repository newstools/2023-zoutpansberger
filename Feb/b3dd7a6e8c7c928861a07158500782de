Die Departement van Waterwese en Sanitasie het Dinsdag aangedui dat niks fout is met die sluise by die Albasinidam nie, nadat ‘n gerug op sosiale media die ronde begin doen het dat slegs een van die dam se 13 sluise nog in werkende toestand is. Die kwessie rondom die dam se sluise het die afgelope week na vore gekom nadat een van die dam se sluise oopgetrek moes word om die invloei van stormwater te bestuur. “Het gister in die dorp gehoor dat ‘n privaat kontrakteur genader is om te help met die sluise! Toe hy daar kom vind hy dat net een sluis tot op ‘n punt beweeg! Daar is glo min - of geen - onderhoud gedoen op die sluise nie en die moontlikheid ontstaan dat hulle meestal buite werking kan wees. Ons hoop maar dat dit vals informasie is! Weet enige iemand dalk meer daarvan??” het die WhatsApp-boodskap gelees wat op sosiale media versprei is. In antwoord op ‘n navraag hieroor het Departement van Waterwese en Sanitasie Dinsdag skriftelik bevestig dat geen probleme ondervind word met die sluise by die Albasinidam nie. Hulle het ook gesê dat hulle geensins gebruik maak van privaatkontrakteurs nie en dat hulle oor hulle eie meganiese en elektriese kontrakteur beskik wat op ‘n drie-jaar kontrak aangestel is. Wat die sluise self betref, het hulle aangedui dat 12 van die dam se 13 sluise in werkende toestand is. Tegnici is tans besig om na die 13de sluis te kyk. “Ek was pas op die damwal by die sluise saam met die Departement van Waterwese. Die dam is tans ‘n 100% vol en die rede hoekom daar nie sluise oop is nie, is om die water te bestuur met die afvloei, [verder] rivier af. By Maclands word daar aan weerskante van die rivier gewerk en moet daar oor laagwaterbrûe beweeg word, so die water moet bestuur word,” het mnr. Fanie Havinga, voorsitter van die Soutpansberg Distrikslandbou-unie, Woensdagmiddag gesê tydens ‘n besoek aan die dam. Volgens Havinga word die dam bestuur om hom vol te hou. Die sluise word dus sporadies oopgetrek wanneer niemand verder af in die afloop oor die rivier moet beweeg nie. “Hulle hou ook die weer dop. Met tye sal daar meer water uitgelaat word om voorsiening te maak vir aankomende water wat dalk die volgende week kan inkom,” het Havinga gesê. Soos vir alle ander Suid-Afrikaners is die kragtoevoer ook vir die mense van waterwese by die damwal ‘n krisis. “Al die sluise word met krag oop gemaak, en as daar dan ‘n probleem is, is daar ‘n bystandkraan waarmee hulle ‘n sluis kan ooptrek. Maar hy word ook met elektrisiteit aangedryf. Dit is waarvoor hulle ‘n bystand-kragopwekker het en hy werk wel, so hulle is definitief voorberei vir enige massas water wat kan inkom,” het Havinga gesê. Wat die water wat bo-oor die sluise loop betref, het Havinga gesê dit gebeur gewoonlik wanneer hulle die sluise toe hou weens beurtkrag en die tyd van die dag wanneer hulle wil sekermaak almal kom verder af in die rivier oor die laagwaterbrûe. 