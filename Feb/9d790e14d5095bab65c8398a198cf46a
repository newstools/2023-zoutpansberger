Die opwagting van twee jong krokodille in die spruit/dam in Rissikstraat oorkant die bekende FireFly Kafee in Louis Trichardt het die afgelope week die tonge laat gons. Die vraag op almal se lippe: Wie het hulle daar ingegooi? Die twee jong krokodilletjies, die een ongeveer 80 cm en die ander een so een-en-‘n-half meter lank, het die eerste keer “oë” gewys verlede Vrydag, 17 Februarie. Dit het noodwendig gesorg vir groot toeskouerwaarde en in ‘n stadium moes die polisie se hulp ingeroep word om die skare te beheer. Krokodille sit “vangers” ore aan “Nee, hulle wen ons nog,” het bekende plaaslike slangvanger en diereliefhebber Jan “Slang” van Rooyen Woensdag gesê op ‘n vraag of hulle nou al daarin kon slaag om die twee reptiele te vang. Van Rooyen se grootste vrees is dat iemand die krokodille sal doodmaak vir “muti” doeleindes. Die “ons” waarvan Van Rooyen praat is hy en lede van die Departement Omgewingsake en die Bedreigde Spesie Eenheid van die polisie. “As ‘n mens daar kon inklim en swem, het ons hulle al lankal gevang. Maar ek gaan nie in daardie water klim nie. Jy gaan vrek!,” het Van Rooyen gesê, verwysend na hoe vuil en besoedel die water is met onder andere riool. Hulle het die afgelope week feitlik daagliks verskeie tegnieke probeer om die krokodille te vang, sonder sukses. Vrydag het Van Rooyen met ‘n kano probeer, maar dit het te moeilik geblyk te wees. Saterdag het ‘n ander inwoner vir Van Rooyen ‘n groter boot geleen, maar steeds het die reptiele hulle ontglip. “Daar het stories uitgekom dat twee mans blykbaar Donderdagaand [16de] op die brug gestop het en die twee krokodille daar ingegooi het, een aan die linkerkant en een aan die regterkant,” het Van Rooyen gesê. Aldus die nagskofpersoneel by die BP-vulstasie oorkant die dam. Een gerug wou dit hê dat die twee mans op sekuriteitskamera vasgelê is, maar navrae in dié verband kon niks bevestig nie. Alhoewel besighede in daardie omgewing videokameras het, wys hulle blykbaar nie na die brug se kant toe nie. ‘n Kriminele oortreding Van Rooyen het gesê hy kan nie verstaan waarom iemand so iets sou doen nie. Indien hulle vasgetrek kan word, het Van Rooyen gesê, kan die oortreders definitief kriminele klagte in die gesig staar. Dit is beaam deur mnr. Izak Lukoto van die Departement van Omgewingsake op Louis Trichardt. Volgens Lukoto word krokodille volgens CITES en volgens die NEMBA wetgewing (National Environmental Management: Biodiversity Act 10 of 2004) as ‘n spesiaal beskermde spesie gelys. Hulle kan derhalwe nie gevang of vervoer word sonder ‘n permit nie. Indien iemand sonder so ‘n permit betrap word, kan hy tot 15 jaar gevangenisstraf opgelê word. Intussen duur die soektog na die twee krokodille voort. In hierdie stadium, het Van Rooyen gesê, hou die twee reptiele nie vir mense ‘n gevaar in nie, omdat hulle nog te klein is. “Indien daardie krokodille groter was, so twee-en-‘n-half meter en groter, dan eers raak hulle ‘n gevaar. Hulle sal egter steeds nie sommer net ‘n mens aanval nie, maar as jy op hom trap, gaan hy vir jou byt,” het Van Rooyen gesê. Oor die oorsprong van die krokodille wou Van Rooyen nie spekuleer nie. “Iemand kon hulle in die Albasinidam gevang het of in een van die damme hier in die berg. Niemand weet nie ... Ek dink die mense het die krokodille gevang en ná die tyd uitgevind hulle kan dalk in die moeilikheid kom daaroor,” het Van Rooyen gesê. Die krokodille loop rond! Die krokodille in die dam by FireFly is nie die enige krokodil-storie wat die afgelope week opslae gemaak het nie. Verlede week Dinsdag, so op Valentynsdag, het Musina inwoner Attie du Plessis ‘n foto geplaas van ‘n een-en-‘n-half meter krokodil wat hy die vorige aand omstreeks 22:00 in Copperstraat, Musina, afgeneem het. “Ek is by die Spur, so ek gaan laat in die aand huis toe. Terwyl ek so ry, toe sien ek iets loop in die straat, maar dog toe dit is ‘n likkewaan, want ons kry gereeld likkewane hier. Dit was toe nou nie ‘n likkewaan nie, maar ‘n krokodil! Ek het my baas gebel en gesê: Julle sal my nou nie glo nie, maar hier is ‘n krokodil in die straat. Ek het hom toe agtervolg, maar dit het skielik hard begin reën en die krokodil is die bos in,” het Du Plessis gesê. Krokodil gryp hond aan lip Steeds in Musina het ‘n ander krokodil omstreek 00:30 Woensdagoggend ook amok gemaak. Volgens inwoner Belinda Kruger bly hulle in ‘n doodloopstraat (Van der Merwestraat) met reënwater wat in die straat af deur hulle erf spoel. Hulle het Woensdagoggend wakker geword van hulle honde (twee Staffies buite en twee kleiner honde in die huis) wat die heeltyd blaf. Kruger het gesê die een hond blaf heeltyd vir alles, en hulle het bloot gedink hy is nou weer besig om iets te jaag. Intussen het haar 12-jarige dogter opgestaan en die deur oopgemaak vir haar steekbaardbrakkie. Dié het uitgehardloop. “Die volgende oomblik hoor ons net hoe tjank die een hond. My man het uitgehardloop saam met ons dogter. Oomblikke later het hy teruggekom en vir my gesê daar lê ‘n krokodil onder ons sleepwa. Ek het vir hom gesê dit kan nie wees nie! Daar kan nie ‘n krokodil in ons erf wees nie. Maar daar was!” het Kruger gesê. Sy vermoed die krokodil het onder hulle hek deur ingekom. Kruger-hulle het daarna vir bykans ‘n uur gespook om die krokodil te vang. Einde ten laaste het hulle ‘n tou om sy snoet gekry. Toe sy bek toe was, was hy heel rustig. Die krokodil was ook sowat een-en-‘n-half meter. Ná die tyd sou ook blyk dat Kruger se een Staffie, Geralt, ‘n bytplek aan sy lip weg het waarvoor hy steke moes kry. Die krokodil is saam met Geralt veearts toe waar hy ‘n “check-up” gekry het en later in ‘n plaasdam weer vrygelaat is. “Ons waardeer die reën, maar dit raak bietjie te erg as jy krokodille in jou erf begin kry,” het Kruger gesê. Kyk waar jy trap Met Sikloon Freddy in aantog en die moontlikheid van nog swaar reën oor die streek kan nog krokodille dalk hulle weg na woongebiede vind. Ja, hulle kan vir kilometers rondloop. Inwoners word dus gemaan om maar te kyk waar hulle trap, veral as hulle snags buite loop.