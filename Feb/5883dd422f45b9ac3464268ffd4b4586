Die Soutpansberg Gholfklub het die afgelope naweek (18 en 19 Februarie) weer gasheer gespeel vir die gewilde Soutpansberg Ope en alhoewel die reën die toernooi met nege gaatjies kortgeknip het, het Neil Rathmann van Polokwane suksesvol sy titel vir ‘n tweede agtereenvolgende jaar verdedig. Hy wen die toernooi met ‘n algehele bruto-telling van +4. Andries du Plessis is vanjaar se algehele netto-telling wenner van die toernooi met ‘n telling van 110. Andries is ‘n besoeker van die Koro Creek gholfklub in Modimolle. In die A-afdeling was dit besoeker Louis Erasmus van Tzaneen wat koning kraai met ‘n netto-telling van 114, terwyl Stanley Mochaki van die Hans Merensky Gholfklub (Phalaborwa) as algehele wenner van die B-afdeling met ‘n netto-telling van 113 uit die stryd tree. Louis Trichardt se eie Alex Krügel palm op sy beurt die B-afdeling se bruto-afdeling in met ‘n telling van 128. In die C-afdeling was dit nog ‘n Louis Trichardt inwoner wat koning kraai met Kayur Premjee wat wen met ‘n telling van 48 Stableford-punte.