Ná weke van insidente waar die sluitkleppe van brandkrane feitlik daagliks in Louis Trichardt afgesteel word, waarvan die brons blykbaar vir skrootmetaal verkoop word, is dit verbysterend dat nog niemand in verband hiermee vasgekeer is nie. Dié kriminaliteit het einde verlede jaar in felheid begin toeneem. Die Zoutpansberger het in Januarie vanjaar hieroor berig. In daardie stadium het die woordvoerder van die Vhembe Distriksmunisipaliteit (VDM), mnr. Matodzi Ralushai, gesê dat hulle wel van die sake by die polisie gerapporteer het en dat hulle in daardie stadium bewus was van 12 gevalle. Nuwe gevalle het egter feitlik daagliks bygekom. In daardie stadium het die VDM reeds meer as R156 000 aan herstelwerk spandeer. Hierdie bedrag is tans al heelwat meer. Ralushai het aangedui dat hulle besig was om met rolspelers te vergadering en is ook in gesprek is met die polisie om op te tree teen alle onwettige skrootmetaalhandelaars in die omgewing. Sedert Januarie is nog geen arrestasies in verband met die diefstalle gemaak nie. Op ‘n vraag oor waarom die polisie blykbaar nie die skuldiges aan die pen kan laat ry nie, het plaaslike polisiewoordvoerder sers. Irene Radzilane Woensdag gesê dat die polisie wel bewus is van die probleem. Sy het gesê dat die polisie steeds in gesprek is met rolspelers in ‘n poging om die probleem hok te slaan en die skuldiges aan die pen te laat ry. Dit sluit in ‘n samewerkingsooreenkoms met van die plaaslike skrootmetaalhandelaars. Radzilane het gesê dat die publiek ook ‘n groot rol kan speel om die diewe aan te keer. “Rapporteer enige verdagtes optrede so gou moontlik by die polisie,” het sy gesê. Tans word die brandkrane net deur die VDM geseël. Die oop- en toemaak meganismes word nie vervang nie. Dit laat weer vrae ontstaan oor wat sal gebeur as daar by ‘n woning of sakeperseel ‘n brand ontstaan en die brandweer het nie toegang tot ‘n brandkraan nie? Wie gaan verantwoordelikheid hiervoor vat? Dan is daar diegene wat ook redeneer dat daar in elke geval feitlik nooit water is nie weens kroniese gebreke en beurtkrag wat verhoed dat water gepomp kan word.