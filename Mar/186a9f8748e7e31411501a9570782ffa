Die twee krokodilletjies in die spruit/dam by Fire Fly in Louis Trichardt fnuik steeds pogings om hulle te vang, tot groot frustrasie van plaaslike slangvanger en diereliefhebber Jan “Slang” van Rooyen. ‘n Moedelose Jan het Dinsdag aan die koerant gesê dat die twee krokodille hom steeds ore aansit. “Hulle is nog daar en ek het albei weer gesien. Ons kry hulle net nie gevang nie,” het Jan gesê. Die “ons” waarvan hy praat is hyself, lede van Omgewingsake en die polisie se Bedreigde Spesie Eenheid. Die twee jong krokodilletjies, die een ongeveer 80 cm en die ander een so een-en-‘n-half meter lank, het die eerste keer “oë” gewys op Vrydag, 17 Februarie. Volgens gerugte het twee mans blykbaar Donderdagaand [16de] op die brug gestop het en die twee krokodille daar ingegooi, aldus die nagskofpersoneel by die BP-vulstasie oorkant die dam. Jan sê hy gaan nie moed opgee nie. Vir hom is dit belangrik dat die twee krokodille gered moet word en by ‘n veilige plek hervestig moet word. Sy grootste vrees is dat die twee krokodille vir muti doodgemaak en aan toordokters verkoop sal word. Klein krokodilletjies kan duisende rande behaal op die swartmark vir muti-doeleindes. “Ek wens so die mense wil die krokodille net uitlos. Elke keer as iemand hulle sien, drom daar ‘n skare saam en mense gooi hulle met klippe. Dit maak hulle baie wild en feitlik onmoontlik om te vang,” het Jan gesê. Hy het die hoop uitgespreek dat die krokodille vanweë al die rumoer eerder na die dam agter Bergwater Hotel sal beweeg, waar dit stiller is. “Dit sal dalk makliker wees om hulle dan te vang,” het Jan gesê. Die afgelope week se aanhoudende nat en koue weer het sy vangpogings ook nie makliker gemaak nie. “Ons het ‘n strik gestel, maar dié het óf weggespoel, óf is verwyder,” het Jan gesê. Intussen wag hy vir die son om weer gesig te wys, sodat hulle weer kan probeer. Vir die interim het Jan gesê dat die twee krokodille geen gevaar inhou vir inwoners nie. “Hulle sal eers oor 10 jaar van nou af groot genoeg wees om ‘n gevaar vir mense in te hou,” het Jan gesê. Dit gesê, het hy mense ontmoedig om met “klein” krokodille te gaan sukkel. Hulle het ‘n “skerp” kant en kan lekker stukkend byt. Volgens CITES en die Nasionale Omgewingsbestuur: Biodiversiteitswet 10 van 2004 is krokodille as ‘n spesiaal beskermde spesie gelys. Hulle kan derhalwe nie gevang of vervoer word sonder ‘n permit nie. Indien iemand sonder so ‘n permit betrap word, kan hy tot 15 jaar gevangenisstraf opgelê word. 