Sekere mense se skelmgeit ken geen perke nie, maar so nou en dan slaan daardie blinde sambok hard terug en loop hulle hul rieme styf met die lang arm van die gereg. Op 1 Maart, omstreek 14:30, het ‘n jongerige paartjie in ‘n wit Ford Figo met ‘n GP-registrasienommer by Palm Motors-vulstasie op Louis Trichardt sowat R850 se brandstof ingegooi. Terwyl die petroljoggie hiermee besig was, het die bestuurder se vriendin uitgeklim om iets in die winkeltjie by die vulstasie te gaan koop. Sy het daarna teruggeklim in die voertuig. Die petroljoggie het intussen klaar brandstof ingegooi, maar toe hy sy rug draai op die voertuig, het die bestuurder skielik weggetrek en weggejaag in die rigting van Madombidzha. Francois Barnard van Palm Motors het dadelik probeer uitvind aan wie die voertuig behoort. Uit sy navraag sou egter blyk dat die voertuig se registrasienommer vervals was. Hierop het hy skermgrepe van die vulstasie se sekuriteitskameras, wat die voertuig wys, asook die vrou wat saam was, op Facebook geplaas en inwoners gevra om te help om die mense uit te ken. Hieruit het ook geblyk dat ander vulstasies in die omgewing soortgelyke ervarings met die paartjie gehad het. Soos wat die bostelegraaf geloop het, het die man se geluk Sondag uitgeloop en is hy in Musina aangekeer. Hy bly blykbaar in Musina. Die manier waarop hy aangekeer is, is ook nogal ironies – hy het sonder brandstof gaan staan en iemand het sy voertuig, na aanleiding van Barnard se Facebook-plasing, herken. Die man is aangekeer en na Musina Polisiestasie geneem. Barnard is gevra om na Musina te kom om die man uit te ken. “Ek het toe die joggie wat die saak aangemeld het, kom haal om hulle te identifiseer,” het Barnard gesê. Volgens Barnard het die man aanvanklik ontken dat dit hy was wat die brandstof ingegooi het en weggejaag het sonder om te betaal. Die petroljoggie het hom egter uitgeken en die beeldmateriaal het ook bevestig dat dit sy voertuig was na aanleiding van unieke kenmerke daaraan. Hierop het die man blykbaar ingegee en erken dat dit hy was. Hy het egter baie stories gehad. “Die ou het eers gesê hy het betaal en dat hy nie weggery het nie. Toe ek die video vir hom wys dat hy nie betaal het nie, het hy gesê hy is jammer en hy is nou bereid om te betaal. Toe ek hom vra van die vervalste nommerplate, het hy gesê hy weet niks daarvan nie, dit moes iemand anders gewees het wat dit op sy kar gesit het,” het Barnard gesê. Einde van die saak is dat die man gearresteer is. “Toe die polisieman instap, toe sê hy: Eish, you again! So dit klink my hulle is maar moeilikheidmakers ...  Die meisie [wat saam met die man was] het daar gesit en huil en gevra dat ons die saak moet terugtrek teen die man, want sy moet rehab toe gaan en dan is daar niemand wat na haar kan kyk nie ... al sulke goeters,” het Barnard gesê. Die vrou is blykbaar nie aangekla nie. Volgens Barnard was die polisie Maandagoggend by hom om kopieë van die beeldmateriaal en ander bewysstukke te kom kry. Aangesien die saak in Louis Trichardt aangemeld is, sal die man heel moontlik hier in die hof moet verskyn. Hy kan egter nog nie geïdentifiseer word nie, aangesien hy teen druktyd skynbaar nog nie in die hof verskyn het nie, blykbaar hangende verdere polisieondersoek. Volgens Barnard het hulle ‘n soortgelyke geval op 1 Januarie vanjaar gehad toe ‘n paartjie R750 se brandstof ingegooi het. “Dit was ook blankes wat vir die petroljoggie gesê het hulle het nie nou geld nie, hulle kom terug. Hulle het net nooit teruggekom nie. Ek het die joggie die geld laat betaal, want hy het nie ‘n nommer of registrasienommer gevat nie ... ek is half oortuig dit is dieselfde mense. Dit is hoekom hulle weer hier kom probeer het, want hulle het een keer daarmee weggekom,” het Barnard gesê. 