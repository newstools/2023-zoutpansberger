Hoërskool Louis Trichardt het vanjaar ‘n uitstekende vertoning gelewer tydens die Interhoër wat Vrydag, 24 Februarie, by Hoër Tegniese Skool Tom Naudé in Polokwane beslis is. Met 27 eerste plekke, 17 tweede plekke en 8 individuele trofeë, het die atlete en sangspan verseker dat die inwoners van Louis Trichardt waarlik trots kan wees op hulle hoërskool. Die dag het afgeskop met die sangspan en dirigente van die deelnemende skole wat hulle optog aan die toeskouers, atlete en beoordelaars uitgevoer het. Die sewe skole wat op die dag teen mekaar meegeding het, was Tom Naudé, Northern Academy, Hoërskool Frans du Toit, Hoërskool Louis Trichardt, Hoërskool Pietersburg, Hoërskool Eric Louw en Hoërskool Merensky. Die Triegies se gees het gou te veel geblyk te wees vir die ander skole, met die Triegies wat aangewys is as die skool met die beste optog. Hulle tema was Madi Gras en hulle het die Opkomsbeker gewen. Triegies se sangspan was tweede. Twee Triegies het drie eerste plekke ingeryg op die dag, nl. Chrizette Odendaal met ‘n eerste plek in die 200 m, 90 m hekkies en verspring vir meisies o.14, en Ahmed Samie met eerste plekke in die 100 m, 200 m en 100 m hekkies vir seuns o.15. ‘n Paar Triegies kon ook met twee eerste plekke spog. Hulle was Andrea Badenhorst (gewigstoot en spiesgooi meisies o.15), Kailey Botes (90 m hekkies en 300 m hekkies vir meisies o.15), Tshepo Legodi (100 m en 110 m hekkies vir seuns o.17, waarin hy ook die rekord verbeter), El-Girnin Maarman (1 500 m en 3 000 m vir seuns o.19) en Thabang Masalesa (driesprong en hoogspring vir seuns o.19). Triegie-atlete wat die dag elk een eerste plek ingepalm het, was Kgomotso Maphanga (100 m vir meisies o.14), Thato Legodi (100 m vir seuns o.14), Wynand Benadé (spiesgooi vir seuns o.14), Mafunwa Maliavusa (hoogspring vir seuns o.15), Mijanke Venter (diskus vir meisies o.15), Wanga Phadziri (1 500 vir seuns o.16), Vhangani Tshivandenkano (400 m hekkies vir seuns o.16), Mukhethwa Ramahala (driesprong vir seuns o.16) en Mieke Veldman (driesprong vir meisies o.19). Die seuns o.15-aflosspan het ook ‘n eerste plek ingepalm. Triegies se goeie vertoning op die baan en veld het ook daartoe bygedra dat die skool agt van die dag se top trofeë ingepalm het vir individuele prestasies. Chrizette Odendaal (o.14) ontvang die trofeë vir Beste Junior Baanatleet, Beste Enkele Dogtersprestasie en Junior Victrix Ludorum. Ahmed Samie (seuns o.15) het die Beste Junior Baanatleet en Junior Victor Ludorum trofee ontvang, terwyl Andrea Badenhorst (meisies o.15) weggestap het met die trofee vir Beste Junior Veldatleet. Tshepo Legodi is aangewys as die Beste Senior Seuns Baanatleet. Hierdie toekennings het daartoe bygedra dat Hoërskool Louis Trichardt ook vanjaar die Prestasiebeker ingepalm het. Wat algehele uitslae vir die dag betref, het Hoërskool Pietersburg die Interhoër gewen met ‘n totaal van 973.5 punte. Hoërskool Merensky was tweede met 793.5 punte, met Hoërskool Louis Trichardt in die derde plek met 663.5 punte. 