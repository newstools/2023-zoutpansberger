Die voortslepende beurtkrag en die krag wat afgaan buite beurtkrag-ure het inwoners van Louis Trichardt en omstreke die harnas in. Die reën van die afgelope week het nie gehelp nie, met elektriese foute wat soms ure en selfs meer as ‘n dag geneem het om te herstel. Tussendeur al hierdie “donker tye” probeer sindikate ook nog elektriese infrastruktuur plunder tydens beurtkrag. Verlede week het een van hierdie “plunderaars” sy rieme styfgeloop by Louis Trichardt se hoofsubstasie agter die Kutama Sinthumule Maksimum Sekuriteitsgevangenis. Volgens Jan van Rooyen van Big 5 sekuriteit het hulle berig ontvang dat iemand besig was om kragkabels by die substasie te steel. Hulle het vinnig gereageer en ‘n man is op die toneel betrap met letterlik ‘n bakkievrag elektriese kabels. Die man is onder arres geplaas en met die polisie se aankoms aan die owerhede oorhandig. Volgens Van Rooyen kan dit wees dat die man deel vorm van ‘n groter sindikaat wat in die area aktief is. Die koerant het die afgelope week probeer uitvind wat van die verdagte ná sy arrestasie geword het. Plaaslike polisiewoordvoerder sersant Irene Radzilane het by navraag gesê die man het blykbaar Dinsdag in die hof verskyn, met twee mede-beskuldigdes wat saam met hom aangekla is. Sy kon egter nie die mans se name bevestig nie. Sy kon ook nie bevestig of die polisie die man wat op die toneel aangekeer is se voertuig gekonfiskeer het nie. Die voertuig het egter geblyk aan iemand anders te behoort. 