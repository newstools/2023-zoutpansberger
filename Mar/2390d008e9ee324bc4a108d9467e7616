Sterkman Leon le Roux van LMB Makhado het saam met sy vrou, Marihan, en vriend Niel Swart van Louis Trichardt op Saterdag, 4 Maart, deelgeneem aan die SA Strongman Qualifier wat by Presley’s in Lynnwood, Pretoria, aangebied is en goed presteer. Leon wen die meesters ope-klas met eerste plekke in die Dead Lift, Overhead Press, Seated Hand-over-Hand Bakkie Pull en Yoke Walk items. Hy was tweede in die Sled Pull item. Sy vrou Marihan wen op haar beurt die o.74 kg-klas vir vroue, alhoewel sy eintlik in die o.64 kg-klas meeding. Saterdag het egter te min inskrywings vir laasgenoemde klas gehad. Sy sit haar opponente ore aan met eerste plekke in dieselfde afdelings waarin Leon eerste was, behalwe in die Overhead Press en Sled Pull items, waar sy tweede was. Beide Marihan en Niel het in die beginnersklas meegeding, met Niel wat vyfde uit agt deelnemers in die o.105 kg-klas geëindig het. Die afgelope naweek se kompetisie is alles ter voorbereiding vir die SA Sterkmankampioenskappe wat in Augustus beslis word. Leon sal op 20 Mei weer die Limpopo Kampioenskappe aanbied, maar dié keer by Paul’s Body Shop op LMB Makhado en nie weer op Louis Trichardt soos verlede jaar nie. Enige iemand wat dink hy (of sy) het wat nodig is, kan vir die kampioenskappe inskryf. Vir diegene wat nie weet wat die sportsoort behels nie en graag meer wil weet, sal Leon-hulle op 25 Maart ‘n demonstrasie lewer by Soontoe buite Louis Trichardt tydens Armand Hofmeyr se optrede. Diegene wat wil inskryf vir die Limpopo Kampioenskappe op 20 Mei kan vir Leon skakel by tel. 079 012 2263 of Marihan by tel. 067 150 3757. Leon het intussen hulle opregte dank uitgespreek teenoor al die borge wat hulle deelname die afgelope naweek moontlik gemaak het. 