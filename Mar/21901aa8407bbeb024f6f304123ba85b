Ses lede van die Soutpansberg Muurbalklub het die afgelope naweek (3 en 4 Maart) deelgeneem aan die Limpopo Enkelspelkampioenskappe wat by die Polokwane Muurbalklub aangebied is. Vanjaar se toernooi was een van die grootste toernooie wat deur die provinsie aangebied is, met 42 manspelers en 20 vrouespelers. Drie van Soutpansberg se spelers het deurgedring na die finaal, naamlik Erik Welman in die mansafdeling en Ronel Welman en Louise Lordan in die vroue-afdeling. Beide die mans en vroue finale was naelbyter 5-stel wedstryde. Erik wen die mans enkelspel-afdeling en Ronel die vroue enkelspel-afdeling, wat dit ‘n “dubbele dubbelwen” maak vir hierdie ma en seun. Ronel en Erik het dieselfde prestasie in 2015 behaal. Erik, Nardus Barnard (ook van Soutpansberg), Ronel en Louise kwalifiseer ook almal om die Limpopo te gaan verteenwoordig tydens die Suid-Afrikaanse Plattelandse Distrikte-toernooi in Mei vanjaar. 