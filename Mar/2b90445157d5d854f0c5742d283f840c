Die Louis Trichardt Krieketklub se plaaslike T20-reeks het Sondag, 5 Maart, hervat met twee wedstryde wat Sondag beslis is op die Louis Trichardt Ovaal. In die eerste wedstryd, tussen Limpopo Dairy en die Roaring Lions, is dit Limpopo wat hulle opponente ‘n kolfles gee, terwyl die Strikers koning kraai oor die Warriors in die tweede wedstryd. Limpopo gaan in hul wedstryd eerste in om te kolf en teken ‘n ongelooflike 271 lopies vir die verlies van slegs vyf paaltjies in hulle 20 beurte aan. Hierdie telling is grootliks te danke aan kolwer Leon Olwage, wat ‘n allemintige 135 lopies in slegs 65 balle moker. Dit sluit in nege viere en 11 sesse. Spanmaat Juan-Michael Phillips is ook in verwoestende vorm met die kolf en teken 79 lopies van slegs 30 balle aan, wat twee viere en tien sesse insluit. ‘n Dubbel-syfer lopiebydrae kom ook van Amir Bux Saif, wat 21 lopies aanteken vanaf 13 balle. Vir die Roaring Lions vaar bouler Willem-John Phillipson uitstekend onder omstandighede, met ‘n totaal van drie paaltjies vir die verlies van slegs 22 lopies in drie beurte (3/22/3). Wynand Benade en Hussein Patel trek elk een paaltjie plat. Met ‘n telling van 271 lopies om te jaag het die Roaring Lions se kolwers baie werk gehad om te doen. Hulle het egter maar gesukkel. Ses van hulle kolwers is uitgeboul vir nulletjies, met slegs Brendon Bruce en Wynand Benade wat dubbel-syfers kon aanteken. Bruce het 64 lopies van 39 balle geslaan in ‘n beurt wat 11 viere ingesluit het. Benade het 29 van 27 balle geslaan, wat twee viere ingesluit het. Die Roaring Lions se laaste paaltjie het in die 14de boulbeurt geval, met hulle telling op 114, wat aan Limpopo ‘n 157 lopies oorwinning gegee het. Vir Limpopo het Amir Bux Saif die meeste skade gedoen en sewe paaltjies ingepalm vir die verlies van slegs 21 lopies in vier beurte. André Coetzee het 2/1/0,4 geneem, terwyl Rihan Patel een paaltjie laat kantel het. In die tweede wedstryd tussen die Strikers en Warriors was dit die Strikers wat eerste ingegaan het om te kolf en 159 lopies vir die verlies van ses paaltjies in hulle kolfbeurt aangeteken het. Hul suksesvolste kolwers was Christo Boshoff, wat 52 lopies van 38 balle aangeteken het, wat vier viere ingesluit het. Dubbel-syfer bydraes is ook deur Riaan Hamman (19), Dirk van den Berg (17), Riaan Gerber (16) en Gerhard Dreyer (16) gemaak. Vir die Warriors het boulers Jacques Burger en Frans Lottering elk drie paaltjies geneem, met boulontledings van onderskeidelik 3/21/4 en 3/41/4. In die Warriors se kolfbeurt het hulle vanaf die eerste bal gesukkel. Slegs twee kolwers, Jacques Burger (24) en Frans Lottering (15), kon daarin slaag om onder groot druk dubbelsyfers aan te teken, met ‘n uiteindelike totaal van 93 vir nege in hulle kolfbeurt, wat aan die Strikers ‘n 66-lopie oorwinning besorg het. Vir die Strikers het Paulo Piorek die meeste skade met die bal aangerig en hy het 3/16/4 geneem. Riaan Gerber het 2/17/4 geneem, terwyl Fahan Khoja 2/14/2 geneem het. Christo Boshoff en Ettienne van Heerden het elk een paaltjie ingeoes. Op 11 Maart kom Limpopo teen die Strikers te staan om 14:00, terwyl die NTT Vikings en Roaring Lions op 12 Maart om 14:00 teen mekaar op die veld sal stap. 