Op Dinsdag, 7 Maart, is lekker fees gevier by Ons Tuiste Ouetehuis op Louis Trichardt, met die tehuis se tweede oudste inwoner, tannie Hettie Naudé, wat haar 99ste verjaarsdag gevier het. Tannie Hettie is met twee groot sjokoladekoeke verras deur haar seun en skoondogter, André en Martie Naudé. “Dit is ‘n vreeslike verrassing vir my. Ek het dit nie verwag nie,” het ‘n oorstelpte tannie Hettie gesê. Op 99 is tannie Hettie nog kiertsregop en heel aan die gang. “Dit gaan baie goed met my. Ek loop nog en kan nog hardloop. My kop is nog 100%. Ek onthou vir hulle [haar kinders] datums. ‘n Foonnommer hoor ek een maal, dan onthou ek hom vir altyd. Dit is net my oë en ore wat my pla,” het tannie Hettie gesê. Sy skryf haar laat lewensjare toe aan haar Skepper. “Dit is alles te danke aan die Hemelse Vader wat my gespaar het om 99 te word. Sonder sy genade sou ek dit nie reggekry het nie,” het tannie Hettie gesê. Oor haar geheim vir ‘n lang lewe is tannie Hettie heel uitgesproke. “Wees besig! Moenie sit nie. Wees al die tyd aan die gang. Hou jou kop oop,” het tannie Hettie gesê. Tannie Hettie is op 7 Maart 1924 gebore. As kind het tannie Hettie op ‘n plaas grootgeword in die Hartebeesfontein area. Sy het aan Vereeniging Hoërskool gematrikuleer en was daardie jaar ook hoofmeisie gewees. Op skool was sy ook korfbalkaptein en debatsvoorsitter. Tannie Hettie is getroud met oom Desmond (Des) Rawlins Naudé, ‘n welbekende sakeman, en was al die jare woonagtig in Johannesburg. Die egpaar was kampioen “Ballroom” dansers, met tannie Hettie wat ‘n vernuftige kok ook was. Sy was ook baie lief om blommerangskikkings te maak. Oom Des het tannie Hettie in November 1988 na 44 getroude jare saam in die ouderdom van 67 jaar ontval. André het ma Hettie sowat 14 jaar gelede gaan haal om by hulle te bly, want haar oë het begin ingee. Vir die afgelope amper vier jaar is sy ‘n inwoner van Ons Tuiste Ouetehuis. “Dit is die beste ouetehuis in die land en Kittie [De Bruin] is die beste bestuurder wat ‘n ouetehuis ooit kan hê. Alle eer kom ook Kittie toe. Daar is nie nog ‘n ouetehuis soos hierdie nie. Sy kyk na elke persoon. Alles is skoon en sy het alles onder beheer,” Ons Tuiste Ouetehuis se oudste inwoner is tannie Dora Cronjé wat, as die Here wil, op 15 September haar 102de verjaarsdag sal vier. 