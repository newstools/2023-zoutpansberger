Die Louis Trichardt Rugbyklub se jaarlikse Conway Rugbydag op 4 Maart het weereens vir baie opwindende rugby gesorg. Rugbyliefhebbers is nogmaals nie teleurgestel nie, met ses spanne wat die dag op die veld uitgedraf het. Louis Trichardt se derdespan het hulle opponente van die Messina Rugbyklub kafgedraf met ‘n eindtelling van 19-8, terwyl Louis Trichardt se tweedes hul kragmeting 17-22 teen Witrivier se tweedes verloor het. Louis Trichardt se eerstespan het teen Pretoria se eerstes uitgedraf en koning gekraai aan die einde van die wedstryd, met 'n telling van 20-10 in Louis Trichardt se guns. Noordelikes (Polokwane) het die dag te staan gekom teen Letaba, met Noordelikes wat die stryd gewen het met ‘n eindtelling van 22-12. Die kragmeting tussen Witrivier se eerstes en Potties (Potgietersrus Rugbyklub) se eerstes is ook op die dag beslis, met Witrivier wat redelik oortuigend gewen het met 'n eindtelling van 34-15. 