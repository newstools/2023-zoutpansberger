Die gewilde Conway Rugbydag eerskomende Saterdag, 4 Maart, beloof weer ‘n fees van rugby. Die Louis Trichardt Rugbyklub tree weer op as gasheer van die dag, met besoekende klubs wat insluit die Pretoria Rugbyklub, Kruinie Rugbyklub, Letaba Rugbyklub, Noordelikes Rugbyklub, Messina Rugbyklub, Witrivier Rugbyklub en Potgietersrus Rugbyklub. Die eerste wedstryd van die dag skop om 09:45 af wanneer Louis Trichardt se derdes op die veld draf teen ‘n gekombineer tweede- en derdespan van Noordelikes. Daarna sê Messina en Potties se tweedes mekaar die stryd aan. Hul wedstryd begin om 11:00. Om 12:30 pak Messina en Kruinies se eerstespanne mekaar, gevolg deur Noordelikes en Letaba se eerstes, wat om 14:15 op die veld sal draf. Om 15:45 is dit Louis Trichardt se tweedes wat hulle eweknieë van Witrivier op die veld gaan ontmoet, met Potties 1 en Witrivier 1 se wedstryd wat om 17:15 sal afskop. Die hoogtepunt van die dag is die wedstryd tussen Louis Trichardt 1 en Pretoria 1, met die kragmeting wat om 19:00 sal afskop. Rugbyliefhebbers word uitgenooi om te kom deel wees van die rugbyfees. Heelwat te ete en drinke sal te koop wees. Toegang beloop R40 per voertuig by die hek. 