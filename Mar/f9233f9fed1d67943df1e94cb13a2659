Ná byna vyf jaar hoop die familie van die nou 27-jarige Heidi-Lene Jonck dat die Hooggeregshof in Polokwane in hulle guns sal beslis ten opsigte van nalatigheid aan die booteienaars se kant betreffende die bootongeluk wat Jonck met breinskade en in ‘n rolstoel gelaat het. Die ongeluk het op 11 Maart 2018, slegs twee weke voor Heidi-Lene (Heidi) se 23ste verjaarsdag, op die Albasinidam plaasgevind. Sy het ernstige beserings opgedoen, insluitend ‘n byna noodlottige kopbesering, terwyl sy op ‘n opgeblaasde binneband (tube) agter ‘n boot gesleep is. Iets het verkeerd geloop en Heidi is teen ‘n stilstaande boot vasgeslinger. Heidi was vir amper ‘n maand bewusteloos gewees. Sy is onder sterk verdowing gehou, sodat die swelling op haar brein kon sak. Sy het ook gesukkel met asemhaling en moes vir lank deur middel van ‘n suurstofbuis in haar keel asemhaal. In totaal was Heidi 33 dae in die intensiewe sorgeenheid en bykans sewe weke in die hospitaal. Die ongeluk het haar verlam aan die linkerkant van haar liggaam gelaat, asook met permanente breinskade. Sy het so vinnig as moontlik ná haar ontslag uit die hospitaal met rehabilitasie begin, want Heidi was vasberade om eendag weer te kan loop. Heidi word deur haar suster, Elze-Marie, en dié se man, Hagar du Preez, voltyds versorg ná die ongeluk. Hulle was jarelange inwoners van Louis Trichardt, maar het na Mosselbaai verhuis waar Heidi ook nader is aan mediese sentrums wat help met haar behandeling. “Wel, vandag hoop ons op geregtigheid vir haar. Haar saak word uiteindelik aangehoor in die Polokwane Hooggeregshof. Dit is 'n siviele saak teen die twee booteienaars om verantwoordelikheid vir hul [beweerde] nalatigheid te aanvaar en aanspreeklikheid,” het Elze-Marie verlede Maandag, 20 Februarie, gesê. Haar sussie se saak is op die Polokwane Hooggeregshof se hofrol vir 20 tot 23 Februarie geplaas. Elze-Mari het ook genoem dat die voorverhoor in die saak reeds afgehandel is. Die teenpartye in die saak is Fanus Coetzee van Louis Trichardt en Erik Wiese van Polokwane. Ongelukkig het sake nie uitgewerk soos dit moes vir Elze-Marie en Heidi verlede week nie. Volgens Elze-Marie moes die verhoor weer uitgestel word, omdat Coetzee blykbaar weer by die hof opgedaag het sonder ‘n regsverteenwoordiger. Heidi se advokaat het toe op kort kennisgewing en op eie koste vir Coetzee 'n advokaat en prokureur gereël. Die saak kon toe Dinsdag (21ste) hervat, maar die nuwe advokaat het uitstel gevra omrede hy te min tyd tot sy beskikking gehad het om deur al die dokumente van die saak te werk en voor te berei. Die saak is toe uitgestel tot 17 April en is vir slegs een dag op die rol geplaas. Verlede week se hofverrigtinge het ‘n ernstige emosionele tol geëis op Heidi. Sy en Elze-Marie het reeds die oggend van 21 Februarie teruggevlieg George toe en was nie in die hof gewees nie. “Weens Heidi se breinbeserings en liggaamlike gestremdhede ervaar sy erge angs en PTSD, en om weer vir die eerste keer ná byna vyf jaar die beskuldigdes te sien, het dinge vir haar net erg omgekrap. Die hof het ons verskoon,” het Elze-Marie gesê. Die ongeluk en alles wat daarna gebeur het, eis ook ‘n tol op Elze-Marie. “Die ongeluk het elke moontlike aspek van ons lewens verander. Dit was onbekende terrein gewees. Ek meen, ek was nog nooit in my lewe ‘n versorger vir iemand soos ek vir Heidi is nie. Jy weet, as jou kinders siek is, is dit iets anders. Maar hierdie was soos om ‘n grootmens weer as ‘n baba in jou huis te hê,” het Elze-Marie gesê. Dinge het maar swaar gegaan aan die begin. “Kyk, finansieel is dit altyd ‘n groot impak, maar op ‘n manier kom ‘n mens daardeur. Maar die fisiese inspanning, jou liggaamlike uitputting en geestelike toestand kry ook ‘n groot knou as jy na iemand kyk,” het Elze-Marie gesê. Elze-Marie en Hagar moes ook hulle toekomsplanne verander. Die idee was om te gaan “aftree” op Mosselbaai. “Toe ons hier huis gebou het, moes ons spesifiek beplan dat dit plat is met geen trappe nie. Jy moes deure groter maak, sodat die rolstoel makliker daardeur kon kom en die vingers nie teen die kosyne kap nie. Die badkamer moes ook aangepas word, sodat dit rolstoeltoeganklik kon wees, met al die relings teen die mure om vir haar dit makliker te maak,” het Elze-Marie gesê. Maar ongeag die impak wat die ongeluk op hulle lewens gehad het, voel hulle die slegste vir Heidi. “Die hartseer van die hele storie is as jy weet Heidi was in haar matriekjaar sportvrou van die jaar by Hoërskool Louis Trichardt. Sy was ‘n uitblinker. Sy het die Limpopo-span - ek dink dit was die o.14 of o.16 meisies - krieketspan afgerig. Dit was net ná skool, toe sy maar self nog net 18/19 jaar oud was. Sy was aktief en briljant in sport, en toe is dit kortgeknip,” het Elze-Marie gesê. Heidi sukkel steeds emosioneel. “Emosioneel vat dit maar nog steeds aan haar, maar dit gaan nou beter,” het Elze-Marie gesê. Wat haar veral hartseer gemaak het die afgelope week was om weer vir Coetzee te sien by die hof. Heidi en Coetzee se seun het uitgegaan en sy het ook ‘n woonstel by hulle gehuur. “En hier is hierdie man nou, hy kyk nie eers vir haar nie en ignoreer haar soos ‘n taxi ‘n stopstraat ignoreer. Dieselfde met Erik ook. Dit het haar baie ontstel, want sy was lief vir die mense,” het Elze-Marie gesê. Volgens Elze-Marie het nie een van die teenpartye in die saak die afgelope vyf jaar enige poging aangewend om verantwoordelikheid te vat of om ‘n bydrae te maak nie. “Dit is amper die gevoel dat hulle haar nog nooit geken het nie, dat hulle kwaad is vir haar en dat alles haar skuld is,” het Elze-Marie gesê. Tog het Elze-Marie gesê dat hulle nie die teenpartye in die saak wil straf met die siviele saak nie. “Dit is nie om hulle te straf nie. Dit was ‘n ongeluk, dit was nie beplan nie. Maar Heidi is gestraf. Sy sit met al hierdie liggaamlike gebreke en het voltydse versorging nodig. Tot op hede - ek meen, dit is vyf jaar later - kan sy nie alleen bly nie,” het Elze-Marie gesê. Sy het bygevoeg dat mense nou maar vir hulle kan kwaad wees en vingers wys oor die hofsaak. Vir Elze-Marie gaan dit oor wie na Heidi gaan kyk as sy dalk nie meer daar is nie. “Wat word dan van Heidi? Nie een van my ander familielede is bereid om na haar om te sien nie. Hagar gaan nie na haar kan omsien nie. Finansieel is dit nie vir ons moontlik om haar in ‘n tehuis te sit of ‘n voltydse verpleegster te huur nie. As ek nie meer hier is nie, weet ek letterlik nie wat word van my sussie nie. Dit lê baie swaar op my hart. Sy moet versorg wees en sy het nog ‘n goeie lewe wat voor haar wag,” het Elza-Marie gesê. Te midde van alles hou Elze-Marie goeie hoop. “Mens is maar op jou eie op hierdie reis, maar die liewe Here gee vir ‘n mens krag en Hy maak elke dag beter en ons kom daar deur,” het Elze-Marie gesê.