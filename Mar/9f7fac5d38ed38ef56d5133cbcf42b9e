Pietman Muller is beslis besig om vir homself naam te maak as een van die streek se top wildlewe-fotograwe, en sy inskrywings vir die Zoutpansberger se kalenderfotokompetisie vir Februarie het weereens bewys gelewer hiervan . Muller het talle pragfoto’s ingestuur, maar die foto van die silhoeët van ‘n blouwildebees teen ‘n laatmiddag sonsondergang was die een wat die beoordelaars beïndruk het. Hy het die foto in die Kruger Nasionale Wildtuin op 10 Desember 2022 geneem met sy Nikon D4-kamera met ‘n 500 mm f.4 lens. Sy sluiterspoed was 1/800 van ‘n sekonde met ‘n lensopening van f7.1 en ‘n ISO van 360. Muller het ook ‘n pragtige foto van ‘n leeumannetjie ingestuur wat eervolle vermelding moet kry. Ander fotograwe se inskrywings verdien egter ook eervolle vermelding (sien meegaande foto’s). Soos verlede jaar sal die streek se fotograwe tot en met die laaste week van elke maand hulle foto’s vir daardie maand kan inskryf waaruit een wenfoto vir elk maand gekies sal word. ‘n Maksimum van vyf foto’s per fotograaf per maand kan ingestuur word, maar fotograwe kan vir meer as een maand inskryf. Oudergewoonte soek ons na daardie spesiale foto wat die uniekheid van die Soutpansberg-streek uitbeeld, van unieke landmerke en besienswaardighede tot die natuurlewe. Die foto moet egter binne die afgelope 24 maande geneem gewees het en moet die fotograaf se eie werk wees. ‘n Prys van R600 sal vir elke maand se wenfoto betaal word. Elke maand se wenfoto sal in die laaste week van die maand gepubliseer word, tesame met ‘n paar ander goeie foto’s wat daardie maand ontvang is. Wat beoordeling betref, sal gekyk word na tegniese aspekte soos beligting, skerpheid en komposisie. Ten opsigte van die tegniese aspekte van fotografie kan aandag gegee word aan die volgende paar aspekte: Slegs hoë-resolusie digitale foto’s (verkieslik landskap-formaat) sal aanvaar word. Die foto’s (wat goeie kwaliteit selfoonfoto’s ook kan insluit) kan in hoë resolusie per e-pos gestuur word na news@zoutnet.co.za, of op CD of geheuestokkie ingehandig word by die kantore van die Zoutpansberger te Joubertstraat 16B in Louis Trichardt. Elke inskrywing moet vergesel wees van die fotograaf se naam, kontakbesonderhede, waar die foto geneem is en met watter kamera dit geneem is. Die 12 wenfoto’s sal aan die einde van die jaar in ‘n groot-formaat muurkalender vir 2024 saamgevat word. Die kalender sal dan onder meer deur die Zoutpansberger gebruik word vir bemarkingsdoeleindes. Vir meer inligting oor die kompetisie, skakel Andries by tel. 082 603 2419 of 015 516 4997 (tydens kantoorure). 